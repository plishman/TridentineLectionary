Hæc dicit Dóminus christo meo Cyro, 
cujus apprehéndi déxteram, ut 
subiíciam ante fáciem ejus gentes, et 
dorsa regum vertam, et apériam coram 
eo iánuas, et portæ non claudéntur. 
Ego ante te ibo: et gloriósos terræ 
humiliábo: portas aereas cónteram, et 
vectes férreos confríngam. Et dabo tibi 
thesáuros abscónditos et arcána 
secretórum: ut scias, quia ego 
Dóminus, qui voco nomen tuum, Deus 
Israël. Propter servum meum Iacob, et 
Israël electum meum, et vocávi te 
nómine tuo: assimilávi te, et non 
cognovísti me. Ego Dóminus, et non 
est ámplius: extra me non est Deus: 
accínxi te, et non cognovísti me: ut 
sciant hi, qui ab ortu solis, et qui ab 
occidénte, quóniam absque me non 
est. Ego Dóminus, et non est alter, 
formans lucem et creans ténebras, 
fáciens pacem et creans malum: ego 
Dóminus faciens omnia hæc. Roráte, 
cæli, désuper, et nubes pluant iustum: 
aperiátur terra, et gérminet Salvatórem:
et iustítia oriátur simul: ego Dóminus 
creávi eum.