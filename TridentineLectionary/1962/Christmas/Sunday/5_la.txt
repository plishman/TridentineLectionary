In illo témpore: Erat Joseph, et Maria 
mater Jesu, mírántes super his quæ 
dicebántur de illo. Et benedíxit illis 
Símeon, et dixit ad Maríam matrem 
ejus: Ecce pósitus est hic in ruínam et 
in resurrectiónem multórum in Israël: et
in signum cui contradicétur: et tuam 
ipsíus ánimam pertransíbit gládius ut 
reveléntur ex multis córdibus 
cogitatiónes. Et erat Anna prophetíssa, 
fília Phánuel, de tribu Aser, hæc 
procésserat in diébus multis, et víxerat 
cum viro suo annis septem a virginitáte 
sua. Et hæc vídua usque ad annos 
octogínta quátuor: quæ non discedébat
de templo, jejúniis et obsecratiónibus 
sérviens nocte ac die. Et hæc, ipsa 
hora supervéniens, confitebátur 
Dómino, et loquebátur de illo omnibus, 
qui exspectábant redemptiónem Israël. 
Et ut perfecérunt ómnia secúndum 
legem Dómini, revérsi sunt in 
Galilǽam, in civitátem suam Názareth. 
Puer autem crescébat, et confortabátur,
plenus sapiéntia: et gratia Dei erat in 
illo.