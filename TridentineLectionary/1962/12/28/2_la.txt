In diébus illis: Vidi supra montem Sion 
Agnum stantem, et cum eo centum 
quadragínta quátuor míllia, habéntes 
nomen ejus, et nomen Patris ejus 
scriptum in fróntibus suis. Et audívi 
vocem de cælo, tamquam vocem 
aquárum multárum, et tamquam vocem
tonítrui magni: et vocem, quam audívi, 
sicut citharædórum citharizántium in 
cítharis suis. Et cantábant quasi 
cánticum novum ante sedem, et ante 
quátuor animália, et senióres: et nemo 
póterat dicere cánticum, nisi illa centum
quadragínta quátuor míllia, qui empti 
sunt de terra. Hi sunt, qui cum 
muliéribus non sunt coinquináti: 
vírgines enim sunt. Hi sequúntur 
Agnum, quocúmque ierit. Hi empti sunt 
ex homínibus primítiæ Deo, et Agno: et 
in ore eórum non est invéntum 
mendácium: sine mácula enim sunt 
ante thronum Dei.