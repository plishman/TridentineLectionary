In diébus illis: Stéphanus plenus grátia
et fortitúdine, faciébat prodígia et signa
magna in pópulo. Surrexérunt autem
quidam de synagóga, quæ appellátur
Libertinórum, et Cyrenénsium, et
Alexandrinórum, et eórum, qui erant a
Cilícia, et Asia, disputántes cum
Stéphano: et non póterant resístere
sapiéntiæ et Spíritui, qui loquebátur.
Audiéntes autem hæc, dissecabántur
córdibus suis, et stridébant déntibus in
eum. Cum autem esset Stéphanus
plenus Spíritu Sancto, inténdens in
cælum, vidit glóriam Dei, et Jesum
stantem a dextris Dei. Et ait: Ecce,
vídeo cælos apértos, et Fílium hóminis
stantem a dextris Dei. Exclamántes
autem voce magna continuérunt aures
suas, et ímpetum fecérunt unanímiter
in eum. Et ejiciéntes eum extra
civitátem, lapidábant: et testes
deposuérunt vestiménta sua secus
pedes adolescéntis, qui vocabátur
Saulus. Et lapidábant Stéphanum
invocántem et dicéntem: Dómine Jesu,
súscipe spíritum meum. Pósitis autem
génibus, clamávit voce magna, dicens:
Dómine, ne státuas illis hoc peccátum.
Et cum hoc dixísset, obdormívit in
Dómino.