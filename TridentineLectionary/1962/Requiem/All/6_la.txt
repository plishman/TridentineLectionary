In illo témpore: Dixit Jesus turbis 
Judæórum: Ego sum panis vivus, qui 
de cælo descéndi. Si quis 
manducáverit ex hoc pane, vivet in 
ætérnum: et panis, quem ego dabo, 
caro mea est pro mundi vita. Litigábant
ergo Judǽi ad ínvincem, dicéntes: 
Quómodo potest hic nobis carnem 
suam dare ad manducándum? Dixit 
ergo eis Jesus: Amen, amen, dico 
vobis: nisi manducavéritis carnem Fílii 
hóminis, et bibéritis ejus sánguinem, 
non habébitis vitam in vobis. Qui 
mandúcat meam carnem, et bibit 
meum sánguinem, habet vitam 
ætérnam: et ego resuscitábo eum in 
novíssimo die.