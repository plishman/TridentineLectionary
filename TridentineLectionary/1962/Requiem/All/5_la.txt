Dies iræ, dies illa,
Solvet sæclum in favílla:
Teste David cum Sibýlla.
<br>
Quantus tremor est futúrus,
Quando judex est ventúrus.
Cuncta stricte discussúrus!
<br>
Tuba, mirum spargens sonum
Per sepúlchra regiónum.
Coget omnes ante thronum.
<br>
Mors stupébit, et natúra,
Cum resúrget creatúra,
Judicánti responsúra.
<br>
Liber scriptus proferétur.
In quo totum continétur,
Unde mundus judicétur.
<br>
Judex ergo cum sedébit,
Quidquid latet apparébit:
Nil inúltum remanébit.
<br>
Quid sum miser tunc dictúrus?
Quem patrónum rogatúrus,
Cum vix justus sit secúrus?
<br>
Rex treméndæ majestátis,
Qui salvándos salvas gratis,
Salva me, fons pietátis.
<br>
Recordáre, Jesu pie,
Quod sum causa tuæ viæ:
Ne me perdas illa die.
<br>
Quærens me, sedísti lassus:
Redemísti crucem passus:
Tantus labor non sit cassus.
<br>
Juste judex ultiónis,
Donum fac remissiónis
Ante diem ratiónis.
<br>
Ingemísco, tamquam reus:
Culpa rubet vultus meus:
Supplicánti parce, Deus.
<br>
Qui Maríam absolvísti,
Et latrónem exaudísti,
Mihi quoque spem dedísti.
<br>
Preces meæ non sunt dignæ:
Sed tu bonus fac benígne.
Ne perénni cremer igne.
<br>
Inter oves locum præsta,
Et ab hædis me sequéstra,
Státuens in parte dextra.
<br>
Confutátis maledíctis,
Flammis ácribus addíctis:
Voca me cum benedíctis.
<br>
Oro supplex, et acclínis,
Cor contrítum quasi cinis:
Gere curam mei finis.
<br>
Lacrymósa dies illa,
Qua resúrget ex favílla,
<br>
Judicándus homo reus.
Huic ergo parce, Deus:
<br>
Pie Jesu Dómine, 
Dona eis réquiem. Amen.