In illo témpore: Misit Heródes, ac ténuit
Joánnem, et vinxit eum in cárcere 
propter Herodíadem, uxorem Philíppi 
fratris sui, quia dúxerat eam. Dicebat 
enim Joánnes Heródi: Non licet tibi 
habére uxórem fratris tui. Heródias 
autem insidiabátur illi, et volébat 
occídere eum, nec póterat. Heródes 
enim metuébat Joánnem, sciens eum 
virum justum et sanctum: et 
custodiébat eum, et audíto eo multa 
faciébat, et libénter eum audiébat. Et 
cum dies opportúnus accidísset, 
Heródes natális sui coenam fecit 
princípibus et tribúnis et primis 
Galilǽæ. Cumque introísset fília ipsíus
Herodíadis, et saltásset, et placuísset 
Heródi simúlque recumbéntibus; rex 
ait puéllæ: Pete a me, quod vis, et 
dabo tibi. Et jurávit illi: Quia quidquid 
petiéris dabo tibi, licet dimídium regni 
mei. Quæ cum exiísset, dixit matri 
suæ: Quid petam? At illa dixit: Caput 
Joánnis Baptístæ. Cumque introísset 
statim cum festinatióne ad regem, 
petívit dicens: Volo, ut protínus des 
mihi in disco caput Joánnis Baptístæ. 
Et contristátus est rex: propter 
jusjurándum et propter simul 
discumbéntes nóluit eam contristáre: 
sed misso spiculatóre, præcépit afférri 
caput ejus in disco. Et decollávit eum 
in cárcere. Et áttulit caput ejus in 
disco: et dedit illud puéllæ, et puella 
dedit matri suæ. Quo audíto, discípuli 
ejus venérunt et tulérunt corpus ejus: 
et posueérunt illud in monuménto.