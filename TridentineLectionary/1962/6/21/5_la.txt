In illo témpore: Respóndens Jesus, ait 
sadducǽis: Errátis, nesciéntes 
Scriptúras neque virtútem Dei. In 
resurrectióne enim neque nubent 
neque nubéntur: sed erunt sicut Ángeli 
Dei in cælo. De resurrectióne autem 
mortuórum non legístis, quod dictum 
est a Deo dicénte vobis: Ego sum Deus
Ábraham et Deus Isaac et Deus 
Jacob? Non est Deus mortuórum, sed 
vivéntium. Et audiéntes turbæ, 
mirabántur in doctrína ejus. Pharisǽi 
autem audiéntes, quod siléntium 
imposuísset sadducǽis, convenérunt in
unum: et interrogávit eum unus ex eis 
legis doctor, tentans eum: Magíster, 
quod est mandátum magnum in lege? 
Ait illi Jesus: Díliges Dóminum, Deum 
tuum, ex toto corde tuo, et in tota 
ánima tua, et in tota mente tua. Hoc est
máximum et primum mandátum. 
Secúndum autem símile est huic: 
Díliges próximum tuum, sicut teípsum. 
In his duóbus mandátis univérsa lex 
pendet et Prophétæ.