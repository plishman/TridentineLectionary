In diébus illis: Misit Heródes rex 
manus, ut afflígeret quosdam de 
ecclésia. Occídit autem Jacóbum 
fratrem Joánnis gládio. Videns autem 
quia placéret Judæis, appósuit ut 
apprehén-deret et Petrum erant autem 
dies Azymórum. Quem cum 
apprehendísset, misit in cárcerem, 
tradens quátuor quaterniónibus mílitum
custodiéndum, volens post Pascha 
prodúcere eum pópulo. Et Petrus 
quidem servabátur in cárcere. Orátio 
autem fiébat sine intermissióne ab 
Ecclésia ad Deum pro eo. Cum autem 
productúrus eum esset Heródes, in 
ipsa nocte erat Petrus dórmiens inter 
duos mílites, vinctus caténis duábus: et
custódes ante óstium custodiébant 
cárcerem. Et ecce Angelus Dómini 
ástitit: et lumen refúlsit in habitáculo: 
percussóque látere Petri, excitávit eum,
dicens: Surge velóciter. Et cecidérunt 
caténæ de. mánibus ejus. Dixit autem 
Angelus ad eum: Præcíngere, et cálcea
te cáligas tuas. Et fecit sic. Et dixit illi: 
Circúmda tibi vestiméntum tuum, et 
séquere me. Et éxiens sequebátur 
eum, et nesciébat quia verum est, quod
fiébat per Angelum: existimábat autem 
se visum vidére. Transeúntes autem 
primam et secúndam custódiam, 
venérunt ad portam férream, quæ ducit
ad civítátem: quæ ultro apérta est eis. 
Et exeúntes processérunt vicum unum: 
et contínuo discéssit Angelus ab eo. Et 
Petrus ad se revérsus, dixit: Nunc scio 
vere, quia misit Dóminus Angelum 
suum, et erípuit me de manu Heródis, 
et de omni exspectatióne plebis 
Judæórum.