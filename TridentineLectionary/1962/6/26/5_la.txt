In illo témpore: Dixit Jesus discípulis 
suis: Atténdite a ferménto 
pharisæórum, quod est hypócrisis. 
Nihil autem opértum est, quod non 
revelétur: neque abscónditum, quod 
non sciátur. Quóniam, quæ in ténebris 
dixístis, in lúmine dicántur: et quod in 
aurem locúti estis in cubículis, 
prædicábitur in tectis. Dico autem 
vobis amicis meis: Ne terreámini ab 
hjs, qui occídunt corpus, et post hæc 
non habent ámplius quid fáciant. 
Osténdam autem vobis, quem 
timeátis: timéte eum, qui, postquam 
cecíderit, habet potestátem míttere in 
gehénnam. Ita dico vobis: hunc timéte. 
Nonne quinque pásseres véneunt 
dipóndio, et unus ex illis non est in 
oblivióne coram Deo? Sed et capílli 
cápitis vestri omnes numeráti sunt. 
Nolíte ergo timére: multis passéribus 
pluris estis vos. Dico autem vobis: 
Omnis, quicúmque conféssus fúerit me
coram homínibus, et Fílius hóminis 
confitébitur illum coram Angelis Dei.