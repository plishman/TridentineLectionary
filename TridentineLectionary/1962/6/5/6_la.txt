In illo témpore: Videns Jesus turbas, 
ascéndit in montem, et cum sedísset, 
accessérunt ad eum discípuli ejus, et 
apériens os suum, docébat eos, 
dicens: Beáti páuperes spíritu: 
quóniam ipsórum est regnum 
cælórum. Beáti mites: quóniam ipsi 
possidébunt terram. Beáti, qui lugent: 
quóniam ipsi consolabúntur. Beáti, qui 
esúriunt et sítiunt justítiam: quóniam 
ipsi saturabúntur. Beáti misericórdes: 
quóniam ipsi misericórdiam 
consequántur. Beáti mundo corde: 
quóniam ipsi Deum vidébunt. Beáti 
pacífici: quóniam fílii Dei vocabúntur. 
Beáti, qui persecutiónem patiúntur 
propter justítiam: quóniam ipsórum est 
regnum cælórum. Beáti estis, cum 
maledíxerint vobis et persecúti vos 
fúerint, et díxerint omne malum 
advérsum vos, mentiéntes, propter 
me: gaudete et exsultáte, quóniam 
merces vestra copiósa est in cælis.