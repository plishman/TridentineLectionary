Elísabeth implétum est tempus 
pariéndi, et péperit fílium. Et audiérunt 
vicíni et cognáti ejus, quia magnificávit 
Dóminus misericórdiam suam cum illa, 
et congratulabántur ei. Et factum est in 
die octávo, venérunt circumcídere 
púerum, et vocábant eum nómine 
patris sui Zacharíam. Et respóndens 
mater ejus, dixit: Nequáquam, sed 
vocábitur Joánnes. Et dixérunt ad illam:
Quia nemo est in cognatióne tua, qui 
vocátur hoc nómine. Innuébant autem 
patri ejus, quem vellet vocári eum. Et 
póstulans pugillárem, scripsit, dicens: 
Joánnes est nomen ejus. Et miráti sunt 
univérsi. Apértum est autem illico os 
ejus et lingua ejus, et loquebátur 
benedícens Deum. Et factus est timor 
super omnes vicínos eórum: et super 
ómnia montána Iudaeæ divulgabántur 
ómnia verba hæc: et posuérunt omnes,
qui audíerant in corde suo, dicéntes: 
Quis, putas, puer iste erit? Etenim 
manus Dómini erat cum illo. Et 
Zacharías, pater ejus, repletus est 
Spíritu Sancto, et prophetávit, dicens: 
Benedíctus Dóminus, Deus Israël, quia 
visitávit et fecit redemptiónem plebis 
suæ.