Audíte, ínsulæ, et atténdite, pópuli, de 
longe: Dóminus ab útero vocavit me, 
de ventre matris meæ recordátus est 
nóminis mei. Et pósuit os meum quasi 
gládium acútum: in umbra manus suæ 
protéxit me, et pósuit me sicut sagíttam
eléctam: in pháretra sua abscóndit me. 
Et dixit mihi: Servus meus es tu, Israël, 
quia in te gloriábor. Et nunc dicit 
Dóminus, formans me ex útero servum 
sibi: Ecce, dedi te in lucem géntium, ut 
sis salus mea usque ad extrémum 
terræ. Reges vidébunt, et consúrgent 
príncipes, et adorábunt propter 
Dóminum et sanctum Israël, qui elégit 
te.