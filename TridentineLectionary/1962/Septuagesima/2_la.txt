Fratres: Nescítis, quod ii, qui in stádio 
currunt, omnes quidem currunt, sed 
unus áccipit bravíum? Sic cúrrite, ut 
comprehendátis. Omnis autem, qui in 
agóne conténdit, ab ómnibus se 
ábstinet: et illi quidem ut corruptíbilem 
corónam accípiant; nos autem 
incorrúptam. Ego ígitur sic curro, non 
quasi in incértum: sic pugno, non quasi 
áërem vérberans: sed castígo corpus 
meum, et in servitútem rédigo: ne forte 
cum áliis prædicáverim, ipse réprobus 
effíciar. Nolo enim vos ignoráre, fratres,
quóniam patres nostri omnes sub nube 
fuérunt, et omnes mare transiérunt, et 
omnes in Móyse baptizáti sunt in nube, 
et in mari: et omnes eámdem escam 
spiritálem manducavérunt, et omnes 
eúndem potum spiritálem bibérunt 
(bibébant autem de spiritáli, 
consequénte eos, petra: petra autem 
erat Christus:) sed non in plúribus 
eórum beneplácitum est Deo.