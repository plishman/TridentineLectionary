In diébus illis: Locútus est Dóminus ad 
Móysen, dicens: A quintodécimo die 
mensis séptimi, quando congregavéritis
omnes fructus terræ vestræ, 
celebrábitis ferias Dómini septem 
diébus: die primo et die octávo erit 
sábbatum, id est réquies. Sumetísque 
vobis die primo fructus arbóris 
pulchérrimæ, spatulásque palmárum, 
et ramos ligni densárum fróndium, et 
sálices de torrénte, et lætabímini 
coram Dómino, Deo vestro. 
Celebrabitísque solemnitátem ejus 
septem diébus per annum: legítimum 
sempitérnum erit in generatiónibus 
vestris. Mense séptimo festa 
celebrábitis, et habitábitis in umbráculis
septem diébus. Omnis, qui de génere 
est Israël, manébit in tabernáculis: ut 
discant pósteri vestri, quod in 
tabernáculis habitáre fécerim fílios 
Israël, cum edúcerem eos de terra 
Ægýpti. Ego Dóminus, Deus vester.