Fratres: Tabernáculum factum est 
primum, in quo erant candelábra, et 
mensa, et proposítio panum, quæ 
dícitur Sancta. Post velaméntum 
autem secúndum, tabernáculum, quod
dícitur Sancta sanctórum: áureum 
habens thuríbulum, et arcam 
testaménti circumtéctam ex omni parte
auro, in qua urna áuea habens manna,
et virga Aaron, quæ frondúerat, et 
tábulæ testaménti, supérque eam 
erant Chérubim glóriæ obumbrántia 
propitiatórium: de quibus non est modo
dicendum per singula. His vero ita 
compósitis; in priori quidem 
tabernaculo semper introíbant 
sacerdótes, sacrificiórum offícia 
consummántes: in secundo autem 
semel in anno solus póntifex, non sine 
sánguine, quem offert pro sua et 
pópuli ignorántia: hoc significánte 
Spíritu Sancto, nondum propalátam 
esse sanctórum viam, adhuc prióre 
tabernaculo habénte statum. Quae 
parábola est témporis instántis: juxta 
quam múnera et hóstiæ offerúntur, 
quæ non possunt juxta consciéntiam 
perféctum fácere serviéntem, 
solummodo in cibis, et in pótibus, et 
váriis baptismátibus, et justítiis carnis 
usque ad tempus correctiónis 
impósitis. Christus autem assístens 
póntifex futurórum bonórum, per 
ámplius et perféctius tabernáculum 
non manufáctum, id est, non hujus 
creatiónis; neque per sánguinem 
hircórum aut vitulórum, sed per 
próprium sánguinem introívit semel in 
Sancta, ætérna redemptióne invénta.