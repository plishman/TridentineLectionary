In diébus illis: Congregátus est omnis 
pópulus quasi vir unus ad platéam, 
quæ est ante portam aquárum: et 
dixérunt Esdræ scribæ, ut afférret 
librum legis Moysi, quam præcéperat 
Dóminus Israéli. Attulit ergo Esdras 
sacérdos legem coram multitúdine 
virórum et mulíerum, cunctísque qui 
póterant intellégere, in die prima 
mensis séptimi. Et legit in eo apérte in 
platéa, quæ erat ante portam aquárum,
de mane usque ad médiam diem, in 
conspéctu virórum et mulíerum et 
sapiéntium: et aures omnis pópuli erant
eréctæ ad librum. Stetit autem Esdras 
scriba super gradum lígneum, quem 
fécerat ad loquendum. Et apéruit librum
coram omni pópulo: super univérsum 
quippe pópulum eminébat: et cum 
aperuísset eum, stetit omnis pópulus. 
Et benedíxit Esdras Dómino, Deo 
magno: et respóndit omnis pópulus: 
Amen, Amen: élevans manus suas: et 
incurváti sunt et adoravérunt Deum 
proni in terram. Porro levítæ siléntium 
faciébant in pópulo ad audiéndam 
legem: pópulus autem stabat in gradu 
suo. Et legérunt in libro legis Dei 
distíncte et apérte ad intellegéndum: et 
intellexérunt, cum legerétur. Dixit autem
Nehemías, et Esdras sacérdos et 
scriba, et levítæ interpretántes univérso
pópulo: Dies sanctificátus est Dómino, 
Deo nostro, nolíte lugére et nolíte flere. 
Et dixit eis: Ite, comédite pínguia et 
bíbite mulsum, et míttite partes his, qui 
non præparavérunt sibi: quia sanctus 
dies Dómini est, et nolíte contristári: 
gáudium étenim Dómini est fortitúdo 
nostra.