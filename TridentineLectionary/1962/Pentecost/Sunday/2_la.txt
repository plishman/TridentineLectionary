Cum compleréntur dies Pentecóstes, 
erant omnes discípuli páriter in eódem 
loco: et factus est repénte de cælo 
sonus, tamquam adveniéntis spírítus 
veheméntis: et replévit totam domum 
ubi erant sedéntes. Et apparuérunt illis 
dispertítæ linguæ tamquam ignis, 
sedítque supra síngulos eorum: et 
repléti sunt omnes Spíritu Sancto, et 
cœpérunt loqui váriis línguis, prout 
Spíritus Sanctus dabat éloqui illis. 
Erant autem in Jerúsalem habitántes 
Judǽi, viri religiósi ex omni natióne, 
qua sub cælo est. Facta autem hac 
voce, convénit multitúdo, et mente 
confúsa est, quóniam audiébat 
unusquísque lingua sua illos loquéntes.
Stupébant autem omnes, et mirabántur,
dicéntes: Nonne ecce omnes isti, qui 
loquúntur, Galílǽi sunt? Et quomodo 
nos audívimus unusquísque linguam 
nostram, in qua nati sumus? Parthi et 
Medi, et Ælamítæ, et qui hábitant 
Mesopotámiam, Judǽam et 
Cappadóciam, Pontum, et Ásiam, 
Phrýgiam et Pamphýliam, Ægýptum, et
partes Líbyæ, quæ est circa Cyrénen, 
et ádvenæ Románi, Judǽi, quoque, et 
Prosélyti, Cretes et Árabes: audívimus 
eos loquéntes nostris línguis magnália 
Dei.