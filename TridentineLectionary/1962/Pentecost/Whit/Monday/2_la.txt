In diébus illis: Apériens Petrus os 
suum, dixit: Viri fratres, nobis præcépit 
Dóminus prædicáre pópulo: et 
testificári, quia ipse est, qui constitútus 
est a Deo judex vivórum et mortuórum. 
Huic omnes Prophétæ testimónium 
pérhibent, remissiónem peccatórum 
accípere per nomen ejus omnes, qui 
credunt in eum. Adhuc loquénte Petro 
verba hæc, cecidit Spíritus Sanctus 
super omnes, qui audiébant verbum. Et
obstupuérunt ex circumcisióne fidéles, 
qui vénerant cum Petro: quia et in 
natiónes grátia Spíritus Sancti effúsa 
est. Audiébant enim illos loquéntes 
linguis et magnificántes Deum. Tunc 
respóndit Petrus: Numquid aquam quis 
prohibére potest, ut non baptizéntur hi, 
qui Spíritum Sanctum accepérunt sicut 
et nos? Et jussit eos baptizári in 
nómine Dómini Jesu Christi.