In diébus illis: Locútus est Dóminus ad 
Móysen, dicens: Lóquere fíliis Israël, et 
dices ad eos: Cum ingréssi fuéritis 
terram, quam ego dabo vobis, et 
messuéritis ségetem, ferétis manípulos
spicárum, primítias messis vestræ ad 
sacerdótem: qui elevábit fascículum 
coram Dómino, ut acceptábile sit pro 
vobis, áltero die sábbati, et sanctificábit
illum. Numerábitis ergo ab áltero die 
sábbati, in quo obtulístis manípulum 
primitiárum, septem hebdómadas 
plenas, usque ad álteram diem 
expletiónis hebdómadæ séptiniæ, id 
est, quinquagínta dies: et sic offerétis 
sacrifícium novum Dómino ex ómnibus 
habitáculis vestris, panes primitiárum 
duos de duábus decimis símilæ 
fermentátæ, quos coquétis in primítias 
Dómini. Et vocábitis hunc diem 
celebérrimum atque sanctíssimum: 
omne opus servíle non faciétis in eo. 
Legítimum sempitérnum erit in cunctis 
habitáculis et generatiónibus vestris: 
dicit Dóminus omnípotens.