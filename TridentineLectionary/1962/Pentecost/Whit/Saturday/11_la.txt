In diébus illis: Dixit Dóminus ad 
Móysen: Lóquere fíliis Israël, et dices 
ad eos: Si in præcéptis meis 
ambulavéritis, et mandáta mea 
custodiéritis et fecéritis ea, dabo vobis 
plúvias tempóribus suis, et terra gignet 
germen suum, et pomis árbores 
replebúntur. Apprehéndet méssium 
tritúra vindémiam, et vindémia 
occupábit seméntem: et comedétis 
panem vestrum in saturitáte, et absque 
pavóre habitábitis in terra vestra. Dabo 
pacem in fínibus vestris: dormiétis, et 
non erit, qui extérreat. Auferam malas 
béstias, et gládius non transíbit 
términos vestros. Persequémini 
inimícos vestros, et córruent coram 
vobis. Persequéntur quinque de vestris 
centum aliénos et centum de vobis 
decem mília: cadent inimíci vestri 
gládio in conspéctu vestro. Respíciam 
vos et créscere fáciam: multiplicábo 
mini, et firmábo pactum meum 
vobíscum. Comedétis vetustíssima 
véterum, et vétera novis 
superveniéntibus proiiciétis. Ponam 
tabernáculum meum in médio vestri, et 
non abiíciet vos ánima mea. Ambulábo 
inter vos, et ero Deus vester, vosque 
éritis pópulus meus: dicit Dóminus 
omnípotens.