In diébus illis: Dixit Moyses fíliis Israël: 
Audi, Israël, quæ ego præcípio tibi 
hódie. Cum intráveris terram, quam 
Dóminus, Deus tuus, tibi datúrus est 
possidéndam, et obtinúeris eam atque 
habitáveris in ea: tolles de cunctis 
frúgibus tuis primítias, et pones in 
cartállo, pergésque ad locum, quem 
Dóminus, Deus tuus, elégerit, ut ibi 
invocétur nomen eius: accedésque ad 
sacerdótem, qui fúerit in diébus illis, et 
dices ad eum: Profíteor hódie coram 
Dómino, Deo tuo, qui exaudívit nos, et 
respexit humilitátem nostram et 
labórem atque angústiam: et edúxit nos
de Ægýpto in manu forti et bráchio 
exténto, in ingénti pavóre, in signis 
atque porténtis: et introdúxit ad locum 
istum, et trádidit nobis terram lacte et 
melle manántem. Et idcírco nunc óffero
primítias frugum terræ, quam Dóminus 
dedit mihi. Et dimíttes eas in conspéctu
Dómini, Dei tui, et adoráto Dómino, 
Deo tuo. Et epuláberis in ómnibus 
bonis, quæ Dóminus, Deus tuus, 
déderit tibi.