Fratres, Ábrahæ dictæ sunt 
promissiónes, et sémini ejus. Non dicit: 
Et semínibus, quasi in multis, sed quasi
in uno: Et sémini tuo, qui est Christus. 
Hoc autem dico, testaméntum 
confirmátum a Deo, quæ post 
quadringéntos et trigínta annos facta 
est lex, non írritum facit ad 
evacuándam promissiónem. Nam si ex 
lege heréditas, jam non ex 
promissióne. Ábrahæ autem per 
repromissiónem donávít Deus. Quid 
ígitur lex? Propter transgressiónes 
pósita est donec veníret semen, cui 
promíserat, ordináta per Ángelos in 
manu mediatóris. Mediátor autem 
uníus non est: Deus autem unus est. 
Lex ergo advérsus promíssa Dei? 
Absit. Si enim data esset lex, quæ 
posset vivificáre, vere ex lege esset 
justítia. Sed conclúsit Scriptúra ómnia 
sub peccáto, ut promíssio ex fide Jesu 
Christi darétur credéntibus.