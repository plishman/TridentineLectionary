In illo témpore: Dixit Jesus discípulis 
suis parábolam hanc: Homo quidam 
erat dives, qui habébat víllicum: et hic 
diffamátus est apud illum, quasi 
dissipásset bona ipsíus. Et vocávit illum
et ait illi: Quid hoc audio de te? redde 
ratiónem villicatiónis tuæ: jam enim non
póteris villicáre. Ait autem víllicus intra 
se: Quid fáciam, quia dóminus meus 
aufert a me villicatiónem? fódere non 
váleo, mendicáre erubésco. Scio, quid 
fáciam, ut, cum amótus fúero a 
villicatióne, recípiant me in domos 
suas. Convocátis itaque síngulis 
debitóribus dómini sui, dicébat primo: 
Quantum debes dómino meo? At ille 
dixit: Centum cados ólei. Dixítque illi: 
Accipe cautiónem tuam: et sede cito, 
scribe quinquagínta. Deínde álii dixit: 
Tu vero quantum debes? Qui ait: 
Centum coros trítici. Ait illi: Áccipe 
lítteras tuas, et scribe octogínta. Et 
laudávit dóminus víllicum iniquitátis, 
quia prudénter fecísset: quia fílii hujus 
sǽculi prudentióres fíliis lucis in 
generatióne sua sunt. Et ego vobis 
dico: fácite vobis amicos de mammóna 
iniquitátis: ut, cum defecéritis, recípiant 
vos in ætérna tabernácula.