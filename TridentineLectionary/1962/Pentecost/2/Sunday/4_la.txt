In illo témpore: Dixit Jesus pharisǽis
parábolam hanc: Homo quidam fecit
cœnam magnam, et vocávit multos. Et
misit servum suum hors cœnæ dícere
invitátis ut venírent, quia jam paráta
sunt ómnia. Et cœpérunt simul omnes
excusáre. Primus dixit ei: Villam emi, et
necésse hábeo exíre, et vidére illam:
rogo te, habe me excusátum. Et alter
dixit: Juga boum emi quinque, et eo
probáre illa: rogo te, habe me
excusátum. Et alius dixit: Uxórem duxi:
et ideo non possum veníre. Et revérsus
servus nuntiávit hæc dómino suo. Tunc
irátus paterfamílias, dixit servo suo: Exi
cito in pláteas, et vicos civitátis: et
páuperes, ac débiles, et cæcos, et
claudos introduc huc. Et ait servus:
Dómine, factum est ut imperásti, et
adhuc locus est. Et ait dóminus servo:
Exi in vias et sepes: et compélle
intráre, ut impleátur domus mea. Dico
autem vobis, quod nemo virórum
illórum, qui vocáti sunt, gustábit
cœnam meam.