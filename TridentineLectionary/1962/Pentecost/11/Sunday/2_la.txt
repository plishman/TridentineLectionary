Fratres, Notum vobis fácio Evangélium,
quod prædicávi vobis, quod et 
accepístis, in quo et statis, per quod et 
salvámini: qua ratióne prædicáverim 
vobis, si tenétis, nisi frustra credidístis. 
Trádídi enim vobis, in primis, quod et 
accépi: quóniam Christus mórtuus est 
pro peccátis nostris secúndum 
Scriptúras: et quia sepúltus est, et quia 
resurréxit tértia die secúndum 
Scriptúras: et quia visus est Cephæ, et 
post hoc úndecim. Deinde visus est 
plus quam quingéntís fràtribus símul, 
ex quibus multi manent usque adhuc, 
quidam autem dormiérunt. Deínde 
visus est Jacóbo, déinde Apóstolis 
ómnibus: novíssime autem ómnium 
tamquam abortívo, visus est et mihi. 
Ego enim sum mínimus Apostolórum, 
qui non sum dignus vocári Apóstolus, 
quóniam persecútus sum Ecclésiam 
Dei. Grátia autem Dei sum id quod 
sum, et grátia ejus in me vácua non 
fuit.