Fratres: Mihi, ómnium sanctórum 
mínimo, data est grátia hæc, in 
géntibus evangelizáre investigábiles 
divítias Christi, et illumináre omnes, 
quæ sit dispensátio sacraménti 
abscónditi a saeculis in Deo, qui ómnia 
creávit: ut innotéscat principátibus et 
potestátibus in cæléstibus per 
Ecclésiam multifórmis sapiéntia Dei, 
secúndum præfinitiónem sæculórum, 
quam fecit in Christo Jesu, Dómino 
nostro, in quo habémus fidúciam et 
accéssum in confidéntia per fidem ejus.
Hujus rei grátia flecto génua mea ad 
Patrem Dómini nostri Jesu Christi, ex 
quo omnis patérnitas in cælis et in terra
nominátur, ut det vobis, secúndum 
divítias glóriæ suæ, virtúte corroborári 
per Spíritum ejus in interiórem 
hóminem, Christum habitáre per fidem 
in córdibus vestris: in caritáte radicáti et
fundáti, ut póssitis comprehéndere cum
ómnibus sanctis, quæ sit latitúdo, et 
longitúdo, et sublímitas, et profúndum: 
scire étiam supereminéntem sciéntiæ 
caritátem Christi, ut impleámini in 
omnem plenitúdinem Dei.