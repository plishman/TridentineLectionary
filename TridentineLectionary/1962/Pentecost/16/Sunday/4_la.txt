In illo témpore: Cum intráret Jesus in
domum cujúsdam príncipis
pharisæórum sabbáto manducáre
panem, at ipsi observábant eum. Et
ecce homo quidam hydrópicus erat
ante illum. Et respóndens Jesus, dixit
ad legisperítos et pharisǽos, dicens: Si
licet sabbáto curare? At illi tacuérunt.
Ipse vero apprehénsum sanávit eum,
ac dimísit. Et respondens ad illos, dixit:
Cujus vestrum ásinus, aut bos in
púteum cadet, et non contínuo éxtrahet
illum die sabbáti? Et non póterant ad
hæc respondére illi. Dicébat autem et
ad invitátos parábolam, inténdens
quómodo primos accúbitus elígerent,
dicens ad illos: Cum invitátus fúeris ad 
núptias, non discúmbas in primo loco,
ne forte honorátior te sit invitátus ab
illo, et véniens is, qui te, et illum
vocávit, dicat tibi: Da huic locum: et
tunc incípias cum rubóre novíssimum
locum tenére. Sed cum vocátus fúeris,
vade, recúmbe in novíssimo loco: ut,
cum vénerit qui te invitávit, dicat tibi:
Amice, ascénde supérius. Tunc erit tibi
glória coram simul discumbéntibus:
quia omnis, qui se exáltat, humiliábitur:
et qui se humíliat, exaltábitur.