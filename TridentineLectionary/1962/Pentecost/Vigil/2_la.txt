In diébus illis: Factum est, cum Apóllo 
esset Corínthi, ut Paulus, peragrátis 
superióribus pártibus, veníret Éphesum
et inveníret quosdam discípulos: 
dixítque ad eos: Si Spíritum Sanctum 
accepístis credéntes? At illi dixérunt ad 
eum: Sed neque, si Spíritus Sanctus 
est, audívimus. Ille vero ait: In quo ergo
baptizáti estis? Qui dixérunt: In Joannis
baptísmate. Dixit autem Paulus: 
Joánnes baptizávit baptísmo 
pœniténtiæ pópulum, dicens: In eum, 
qui ventúrus esset post ipsum, ut 
créderent, hoc est in Jesum. His 
audítis, baptizáti sunt in nómine Dómini
Jesu. Et cum ímposuísset illis manus 
Paulus, venit Spíritus Sanctus super 
eos, et loquebántur linguis, et 
prophetábant. Erant autem omnes viri 
fere duódecim. Introgréssus autem 
synagógam, cum fidúcia loquebátur per
tres menses, dísputans et suádens de 
regno Dei.