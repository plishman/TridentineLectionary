Fratres, Humánum dico propter 
infirmitátem carnis vestræ: sicut enim 
exhibuístis membra vestra servíre 
immundítiæ, et iníquitáti ad iniquitátem,
ita nunc exhibéte membra vestra 
servíre justítiæ in sanctificatiónem. 
Cum enim servi essétis peccáti, líberi 
fuístis justítiæ. Quem ergo fructum 
habuístis tunc in illis, in quibus nunc 
erubéscitis? Nam finis illórum mors est.
Nunc vero liberáti a peccáto, servi 
autem facti Deo, habétis fructum 
vestrum in sanctificatiónem, finem vero 
vitam ætérnam. Stipéndia enim peccáti,
mors. Grátia autem Dei, vita ætérna: in 
Christo Jesu Dómino nostro.