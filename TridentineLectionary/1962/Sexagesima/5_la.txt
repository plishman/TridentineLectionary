In illo témpore: Cum turba plúrima 
convenírent, et de civitátibus 
properárent ad Jesum, dixit per 
similitúdinem: Exiit, qui séminat, 
semináre semen suum: et dum 
séminat, áliud cécidit secus viam, et 
conculcátum est, et vólucres cæli 
comedérunt illud. Et áliud cécidit supra 
petram: et natum áruit, quia non 
habébat humórem. Et áliud cécidit inter
spinas, et simul exórtæ spinæ 
suffocavérunt illud. Et áliud cécidit in 
terram bonam: et ortum fecit fructum 
céntuplum. Hæc dicens, clamábat: Qui 
habet aures audiéndi, audiat. 
Interrogábant autem eum discípuli eius,
quæ esset hæc parábola. Quibus ipse 
dixit: Vobis datum est nosse mystérium 
regni Dei, céteris autem in parábolis: ut
vidéntes non videant, et audientes non 
intélligant. Est autem hæc parábola: 
Semen est verbum Dei. Qui autem 
secus viam, hi sunt qui áudiunt: déinde 
venit diábolus, et tollit verbum de corde
eórum, ne credéntes salvi fiant. Nam 
qui supra petram: qui cum audierint, 
cum gáudio suscipiunt verbum: et hi 
radíces non habent: qui ad tempus 
credunt, et in témpore tentatiónis 
recédunt. Quod autem in spinas cécidit:
hi sunt, qui audiérunt, et a 
sollicitudínibus et divítiis et voluptátibus
vitæ eúntes, suffocántur, et non 
réferunt fructum. Quod autem in bonam
terram: hi sunt, qui in corde bono et 
óptimo audiéntes verbum rétinent, et 
fructum áfferunt in patiéntia.