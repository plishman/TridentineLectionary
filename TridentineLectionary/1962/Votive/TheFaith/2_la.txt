Miserére nostri, Deus ómnium, et
réspice nos, et osténde nobis lucem
miseratiónum tuárum: et immítte
timórem tuum super gentes, quæ non
exquisiérunt te, ut cognóscant quia
non est Deus nisi tu, et enárrent
magnália tua. Álleva manum tuam
super gentes aliénas, ut vídeant
poténtiam tuam. Sicut enim in
conspéctu eórum sanctificátus es in
nobis, sic in conspéctu nostro
magnificáberis in eis, ut cognóscant
te, sicut et nos cognóvimus, quóniam
non est Deus præter te, Dómine.
Ínnova signa, et immúta mirabília.
Glorífica manum et brácchium
dextrum. Éxcita furórem, et effúnde
iram. Tolle adversárium, et afflíge
inimícum. Festína tempus, et meménto
finis, ut enárrent mirabília tua. Da
testimónium his, qui ab inítio creatúræ
tuæ sunt, et súscita prædicatiónes,
quas locúti sunt in nómine tuo
prophétæ prióres. Da mercédem
sustinéntibus te, ut prophétæ tui
fidéles inveniántur: et exáudi oratiónes
servórum tuórum, secúndum
benedictiónem Aaron de pópulo tuo, et
dírige nos in viam justítiæ, et sciant
omnes, qui hábitant terram, quia tu es
Deus conspéctor sæculórum.