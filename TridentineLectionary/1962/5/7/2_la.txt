Stabunt justi in magna constántia 
advérsus eos, qui se angustiavérunt, et
qui abstulérunt labóres eórum.
Vidéntes turbabúntur timóre horríbili, et 
mirabúntur in subitatióne insperátæ 
salútis, dicéntes intra se, pœniténtiam 
agéntes, et præ angústia spíritus 
geméntes: Hi sunt, quos habúimus 
aliquándo in derísum, et in 
similitúdinem impropérii. Nos insensáti 
vitam illórum æstimabámus insániam, 
et finem illórum sine honóre: ecce 
quómodo computáti sunt inter filios
Dei, et inter Sanctos sors illórum est.