Justus cor suum tradet ad vigilándum 
dilúculo ad Dóminun, qui fecit illum, et 
in conspéctu Altíssimi deprecábitur. 
Apériet os suum in oratióne, et pro 
delíctis suis deprecábitur. Si enim 
Dóminus magnus volúerit, spíritu 
intelligéntiæ replébit illum: et ipse 
tamquam imbres mittet elóquia 
sapiéntiæ suæ, et in oratióne 
confitébitur Dómino: et ipse díriget 
consílium ejus et disciplínam, et in 
abscónditis suis consiliabitur. Ipse 
palam faciet disciplínam doctrínæ suæ,
et in lege testaménti Dómini gloriábitur. 
Collaudábunt multi sapiéntiam ejus, et 
usque in sæculum non delébitur. Non 
recédet memória ejus, et nomen ejus 
requirétur a generatióne in 
generatiónem. Sapiéntiam ejus 
enarrábunt gentes, et laudem ejus 
enuntiábit Ecclésia.