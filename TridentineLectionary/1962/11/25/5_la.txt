.
In illo témpore: Dixit Jesus discípulis 
suis parábolam hanc: Simile erit 
regnum cælórum decem virgínibus: 
quæ, accipiéntes lámpades suas, 
exiérunt óbviam sponso et sponsæ. 
Quinque autem ex eis erant fátuæ, et 
quinque prudéntes: sed quinque fátuæ,
accéptis lampádibus, non sumpsérunt 
óleum secum: prudéntes vero 
accepérunt óleum in vasis suis cum 
lampádibus. Horam autem faciénte 
sponso, dormitavérunt omnes et 
dormiérunt. Média autem nocte clamor 
factus est: Ecce, sponsus venit, exíte 
óbviam ei. Tunc surrexérunt omnes 
vírgines illae, et ornavérunt lámpades 
suas. Fátuæ autem sapiéntibus 
dixérunt: Date nobis de óleo vestro: 
quia lámpades nostræ exstinguúntur. 
Respondérunt prudéntes, dicéntes: Ne 
forte non suffíciat nobis et vobis, ite 
pótius ad vendéntes, et émite vobis. 
Dum autem irent émere, venit sponsus:
et quæ parátæ erant, intravérunt cum 
eo ad núptias, et clausa est iánua. 
Novíssime vero véniunt et réliquæ 
vírgines, dicéntes: Dómine, Dómine, 
áperi nobis. At ille respóndens, ait: 
Amen, dico vobis, néscio vos. Vigiláte 
ítaque, quia nescítis diem neque 
horam.