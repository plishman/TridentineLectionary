In illo témpore: Ingréssus Jesus 
perambulábat Jéricho: et ecce vir 
nómine Zachæus: et hic princeps erat 
publicanórum, et ipse dives: et 
quærébat vidére Jesum, quis esset: et 
non póterat præ turba, quia statúra 
pusíllus erat. Et pracúrrens ascéndit in 
árborem sycómorum, ut vidéret eum; 
quia inde erat transitúrus. Et cum 
venísset ad locum, suspíciens Jesus 
vidit illum, et dixit ad eum: Zachæe, 
festínans descénde; quia hódie in 
domo tua opórtet me manére. Et 
festinans descéndit, et excépit illum 
gaudens. Et cum vidérunt omnes, 
murmurábant, dicéntes, quod ad 
hóminem peccatórem divertísset. Stans
autem Zachæus, dixit ad Dóminum: 
Ecce dimídium bonórum meórum, 
Dómine, do paupéribus: et si quid 
áliquem defraudávi, reddo quádruplum.
Ait Jesus ad eum: Quia hódie salus 
domui huic facta est: Eo quod et ipse 
fílius sit Abrahæ. Venit enim fílius 
hóminis quærere, et salvum fácere, 
quod períerat.