Fratres: Corde enim créditur ad 
justítiam: ore autem conféssio fit ad 
salútem. Dicit enim Scriptúra: Omnis, 
qui credit in illum, non confundétur. Non
enim est distínctio Judǽi, et Græci: 
nam idem Dóminus ómnium, dives in 
omnes, qui ínvocant illum. Omnis enim,
quicúmque invocáverit nomen Dómini, 
salvus erit. Quómodo ergo invocábunt, 
in quem non credidérunt? Aut quómodo
credent ei, quem non audiérunt? 
Quómodo autem áudient sine 
prædicánte? Quómodo vero 
prædicábunt, nisi mittántur? sicut 
scriptum est: Quam speciósi pedes 
evangelizántium pacem, 
evangelizándum bona! Sed non omnes
oboediunt Evangelio. Isaías enim dicit: 
Dómine, quis crédidit audítui nostro? 
Ergo fides ex audítu, audítus autem per
verbum Christi. Sed dico: Numquid non
audiérunt? Et quidem in omnem terram
exívit sonus eórum, et in fines orbis 
terræ verba eórum.