In diébus illis: Dixit Joseph frátribus 
suis: Audíte sómnium meum, quod vidi:
Putábam nos ligáre manípulos in agro: 
et quasi consúrgere manípulum meum 
et stare, vestrósque manípulos 
circumstántes adoráre manípulum 
meum. Respondérunt fratres ejus: 
Numquid rex noster eris? aut 
subjiciémur dicióni tuæ? Hæc ergo 
causa somniórum atque sermónum, 
invídiæ et ódii fómitem ministrávit. Aliud
quoque vidit sómnium, quod narrans 
frátribus, ait: Vidi per sómnium, quasi 
solem et lunam et stellas úndecim 
adoráre me. Quod cum patri suo et 
frátribus rettulísset, increpávit eum 
pater suus, et dixit: Quid sibi vult hoc 
sómnium, quod vidísti? Num ego et 
mater tua et fratres tui adorábimus te 
super terram? Invidébant ei igitur 
fratres sui: pater vero rem tácitus 
considerábat. Cumque fratres illíus in 
pascéndis grégibus patris moraréntur in
Sichem, dixit ad eum Israël: Fratres tui 
pascunt oves in Síchimis: veni, mittam 
te ad eos. Quo respondénte: Præsto 
sum, ait ei: Vade et vide, si cuncta 
próspera sint erga fratres tuos et 
pécora: et renúntia mihi, quid agatur. 
Missus de valle Hebron, venit in 
Sichem: invenítque eum vir errántem in
agro, et interrogávit, quid quǽreret. At 
ille respóndit: Fratres meos quæro: 
índica mihi, ubi pascant greges. 
Dixítque ei vir: Recessérunt de loco 
isto: audívi autem eos dicéntes: Eámus
in Dóthain. Perréxit ergo Joseph post 
fratres suos, et invénit eos in Dóthain. 
Qui cum vidíssent eum procul, 
ántequam accéderet ad eos, 
cogitavérunt illum occídere, et mútuo 
loquebántur: Ecce, somniátor venit; 
veníte, occidámus eum, et mittámus in 
cistérnam véterem, dicemúsque: Fera 
péssima devorávit eum: et tunc 
apparébit, quid illi prosint sómnia sua. 
Audiens autem hoc Ruben, nitebátur 
liberáre eum de mánibus eórum, et 
dicébat: Non interficiátis ánimam ejus, 
nec effundátis sánguinem: sed proiícite
eum in cistérnam hanc, quæ est in 
solitúdine, manúsque vestras serváte 
innóxias: hoc autem dicébat, volens 
erípere eum de mánibus eórum, et 
réddere patri suo.