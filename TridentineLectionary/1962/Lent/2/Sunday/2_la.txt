Fratres: Rogámus vos et obsecrámus 
in Dómino Jesu: ut, quemádmodum 
accepístis a nobis, quómodo opórteat 
vos ambuláre et placére Deo, sic et 
ambulétis, ut abundétis magis. Scitis 
enim quæ præcépta déderim vobis per 
Dominum Jesum. Hæc est enim 
volúntas Dei, sanctificátio vestra: ut 
abstineátis vos a fornicatióne, ut sciat 
unusquísque vestrum vas suum 
possidére in sanctifícatióne et honóre; 
non in passióne desidérii, sicut et 
Gentes, quæ ignórant Deum: et ne quis
supergrediátur neque circumvéniat in 
negótio fratrem suum: quóniam vindex 
est Dóminus de his ómnibus, sicut 
prædíximus vobis, et testificáti sumus. 
Non enim vocávit nos Deus in 
immundítiam, sed in sanctificatiónem: 
in Christo Jesu, Dómino nostro.