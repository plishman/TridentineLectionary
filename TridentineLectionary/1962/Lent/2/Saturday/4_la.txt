In illo témpore: Dixit Jesus pharisǽis et
scribis parábolam istam: Homo quidam 
hábuit duos fílios, et dixit adolescéntior 
ex illis patri: Pater, da mihi portiónem 
substántiæ, quæ me cóntingit. Et divísit
illis substántiam. Et non post multos 
dies, congregátis ómnibus, 
adolescéntior fílius péregre proféctus 
est in regiónem longínquam, et ibi 
dissipávit substántiam suam vivéndo 
luxurióse. Et postquam ómnia 
consummásset, facta est fames válida 
in regióne illa, et ipse cœpit egére. Et 
ábiit, et adhaesit uni cívium regiónis 
illíus. Et misit illum in villam suam, ut 
pásceret porcos. Et cupiébat implére 
ventrem suum de síliquis, quas porci 
manducábant: et nemo illi dabat. In se 
autem revérsus, dixit: Quanti 
mercennárii in domo patris mei 
abúndant pánibus, ego autem hic fame
péreo? Surgam, et ibo ad patrem 
meum, et dicam ei: Pater, peccávi in 
cælum et coram te: iam non sum 
dignus vocari fílius tuus: fac me sicut 
unum de mercennáriis tuis. Et surgens 
venit ad patrem suum. Cum autem 
adhuc longe esset, vidit illum pater 
ipsíus, et misericórdia motus est, et 
accúrrens cécidit super collum eius, et 
osculátus est eum. Dixítque ei fílius: 
Pater, peccávi in cælum et coram te, 
iam non sum dignus vocari fílius tuus. 
Dixit autem pater ad servos suos: Cito 
proférte stolam primam, et indúite illum,
et date ánulum in manum ejus, et 
calceaménta in pedes ejus: et addúcite 
vítulum saginátum et occídite, et 
manducémus et epulémur, quia hic 
fílius meus mórtuus erat, et revíxit: 
períerat, et invéntus est. Et cœpérunt 
epulári. Erat autem fílius ejus senior in 
agro: et cum veníret, et appropinquáret 
dómui, audívit symphóniam et chorum: 
et vocávit unum de servis, et 
interrogávit, quid hæc essent. Isque 
dixit illi: Frater tuus venit, et occídit 
pater tuus vítulum saginátum, quia 
salvum illum recépit. Indignátus est 
autem, et nolébat introíre. Pater ergo 
illíus egréssus, cœpit rogáre illum. At 
ille respóndens, dixit patri suo: Ecce, 
tot annis sérvio tibi, et numquam 
mandátum tuum præterívi, et numquam
dedísti mihi hædum, ut cum amícis 
meis epulárer: sed postquam fílius tuus
hic, qui devorávit substántiam suam 
cum meretrícibus, venit, occidísti illi 
vítulum saginátum. At ipse dixit illi: Fili, 
tu semper mecum es, et ómnia mea 
tua sunt: epulári autem et gaudére 
oportébat, quia frater tuus hic mórtuus 
erat, et revíxit: períerat, et invéntus est.