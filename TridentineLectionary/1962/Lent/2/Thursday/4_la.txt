In illo témpore: Dixit Jesus pharisǽis:
Homo quidam erat dives, qui
induebátur púrpura et bysso: et
epulabátur cotídie spléndide. Et erat
quidam mendícus, nómine Lázarus,
qui jacébat ad jánuam ejus, ulcéribus
plenus, cúpiens saturári de micis, quæ 
cadébant de mensa dívitis, et nemo illi 
dabat: sed et canes veniébant et
lingébant úlcera ejus. Factum est
autem, ut morerétur mendícus, et
portarétur ab Angelis in sinum
Abrahæ. Mórtuus est autem et dives,
et sepúltus est in inférno. Elevans
autem óculos suos, cum esset in
torméntis, vidit Abraham a longe, et
Lázarum in sinu ejus: et ipse clamans, 
dixit: Pater Abraham, miserére mei, et
mitte Lázarum, ut intíngat extrémum
dígiti sui in aquam, ut refrígeret
linguam meam, quia crúcior in hac
flamma. Et dixit illi Abraham: Fili,
recordáre, quia recepísti bona in vita
tua, et Lázarus simíliter mala: nunc
autem hic consolátur, tu vero cruciáris. 
Et in his ómnibus, inter nos et vos
chaos magnum firmátum est: ut hi, qui 
volunt hinc transíre ad vos, non
possint, neque inde huc transmeáre.
Et ait: Rogo ergo te, pater, ut mittas
eum in domum patris mei. Hábeo enim
quinque fratres, ut testétur illis, ne et
ipsi véniant in hunc locum
tormentórum. Et ait illi Abraham:
Habent Móysen et Prophétas: áudiant
illos. At ille dixit: Non, pater Abraham:
sed si quis ex mórtuis íerit ad eos,
pæniténtiam agent. Ait autem illi: Si
Móysen et Prophétas non áudiunt,
neque si quis ex mórtuis resurréxerit,
credent.