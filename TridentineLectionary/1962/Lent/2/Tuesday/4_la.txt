In illo témpore: Locútus est Jesus ad 
turbas et ad discípulos suos, dicens: 
Super cáthedram Moysi sedérunt 
scribæ et pharisǽi. Omnia ergo, 
quæcúmque díxerint vobis, serváte et 
fácite: secúndum ópera vero eórum 
nolíte fácere: dicunt enim, et non 
fáciunt. Álligant enim ónera grávia et 
importabília, et impónunt in húmeros 
hóminum: dígito autem suo nolunt ea 
movére. Omnia vero ópera sua fáciunt, 
ut videántur ab homínibus: dilátant 
enim phylactéria sua, et magníficant 
fímbrias. Amant autem primos 
recúbitus in cenis, et primas cáthedras 
in synagógis, et salutatiónes in foro, et 
vocári ab homínibus Rabbi. Vos autem 
nolíte vocári Rabbi: unus est enim 
Magíster vester, omnes autem vos 
fratres estis. Et patrem nolíte vocáre 
vobis super terram, unus est enim 
Pater vester, qui in cælis est. Nec 
vocémini magístri: quia Magíster vester
unus est, Christus. Qui major est 
vestrum, erit miníster vester. Qui autem
se exaltáverit, humiliábitur: et qui se 
humiliáverit, exaltábitur.