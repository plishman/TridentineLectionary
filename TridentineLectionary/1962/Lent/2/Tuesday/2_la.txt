In diébus illis: Factus est sermo Dómini
ad Elíam Thesbíten, dicens: Surge et 
vade in Saréphta Sidoniórum, et 
manébis ibi: præcépi enim ibi mulíeri 
víduæ, ut pascat te. Surréxit et ábiit in 
Saréphta. Cumque venísset ad portam 
civitátis, appáruit ei múlier vídua 
cólligens ligna, et vocávit eam, dixítque
ei: Da mihi páululum aquæ in vase, ut 
bibam. Cumque illa pérgeret, ut 
afférret, clamávit post tergum ejus, 
dicens: Affer mihi, óbsecro, et 
buccéllam panis in manu tua. Quæ 
respóndit: Vivit Dóminus, Deus tuus, 
quia non hábeo panem, nisi quantum 
pugíllus cápere potest farínæ in hýdria, 
et páululum ólei in lécytho: en, collige 
duo ligna, ut ingrédiar, et fáciam illum 
mihi et fílio meo, ut comedámus et 
moriámur. Ad quam Elías ait: Noli 
timére, sed vade, et fac, sicut dixísti: 
verúmtamen mihi primum fac de ipsa 
farínula subcinerícium panem 
párvulum, et affer ad me: tibi autem et 
fílio tuo fácies póstea. Hæc autem dicit 
Dóminus, Deus Israël: Hýdria farínæ 
non defíciet, nec lécythus ólei minuétur,
usque ad diem, in qua Dóminus 
datúrus est plúviam super fáciem 
terræ. Quæ ábiit, et fecit juxta verbum 
Elíæ: et comédit ipse et illa et domus 
ejus: et ex illa die hýdria farínæ non 
defécit, et lécythus ólei non est 
imminútus, juxta verbum Dómini, quod 
locútus fúerat in manu Elíæ.