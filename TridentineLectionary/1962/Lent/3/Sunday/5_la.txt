In illo témpore: Erat Jesus ejíciens
dæmónium, et illud erat mutum. Et 
cum ejecísset dæmónium, locútus est 
mutus, et admirátæ sunt turbæ.
Quidam autem ex eis dixérunt: In
Beélzebub príncipe dæmoniórum éjicit
dæmónia. Et álii tentántes, signum
de cælo quærébant ab eo. Ipse autem 
ut vidit cogitatiónes eórum, dixit eis: 
Omne regnum in seípsum divísum 
desolábitur, et domus supra domum 
cadet. Si autem et sátanas in seípsum 
divísus est, quómodo stabit regnum 
ejus? quia dícitis, in Beélzebub me 
ejícere dæmónia. Si autem ego in 
Beélzebub ejício dæmónia, fílii vestri in 
quo ejíciunt? Ideo ipsi júdices vestri 
erunt. Porro si in dígito Dei ejício 
dæmónia: profécto pervénit in vos 
regnum Dei. Cum fortis armátus 
custódit átrium suum, in pace sunt ea, 
quæ póssidet. Si autem fórtior eo 
supervéniens vícerit eum, univérsa 
arma ejus áuferet, in quibus 
confidébat, et spólia ejus distríbuet. Qui
non est mecum, contra me est: et qui 
non cólligit mecum, dispérgit. Cum 
immúndus spíritus exíerit de hómine, 
ámbulat per loca inaquósa, quærens 
réquiem: et non invéniens, dicit: 
Revértar in domum meam unde exívi. 
Et cum vénerit, ínvenit eam scopis
mundátam, et ornátam. Tunc vadit, et 
assúmit septem álios spíritus secum
nequióres se, et ingréssi hábitant ibi. Et
fiunt novíssima hóminis illíus pejóra 
prióribus. Factum est autem, cum hæc 
díceret: extóllens vocem quædam
múlier de turba, dixit illi: Beátus venter
qui te portávit, et úbera, quæ suxísti. At
ille dixit: Quinímmo beáti qui áudiunt 
verbum Dei, et custódiunt illud.