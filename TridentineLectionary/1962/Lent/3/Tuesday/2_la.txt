In diébus illis: Múlier quædam
clamábat ad Eliséum Prophétam, 
dicens: Servus tuus vir meus mórtuus 
est, et tu nosti, quia servus tuus fuit 
timens Dóminum: et ecce, créditor 
venit, ut tollat duos fílios meos ad 
serviéndum sibi. Cui dixit Eliséus: Quid 
vis, ut fáciam tibi? Dic mihi, quid habes 
in domo tua? At illa respóndit: Non 
hábeo ancílla tua quidquam in domo 
mea, nisi parum ólei, quo ungar. Cui 
ait: Vade, pete mútuo ab ómnibus 
vicínis tuis vasa vácua non pauca. Et 
ingrédere, et claude óstium tuum, cum 
intrínsecus fúeris tu et fílii tui: et mitte 
inde in ómnia vasa hæc: et cum plena 
fúerint, tolles. Ivit itaque múlier, et 
clausit óstium super se et super fílios 
suos: illi offerébant vasa, et illa 
infundébat. Cumque plena fuíssent 
vasa, dixit ad fílium suum: Affer mihi 
adhuc vas. Et ille respóndit: Non 
hábeo. Stetítque óleum. Venit autem 
illa, et indicávit hómini Dei. Et ille: 
Vade, inquit, vende oleum, et redde 
creditóri tuo: tu autem et fílii tui vívite 
de réliquo.