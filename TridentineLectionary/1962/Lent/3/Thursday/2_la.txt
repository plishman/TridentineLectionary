In diébus illis: Factum est verbum 
Dómini ad me, dicens: Sta in porta 
domus Dómini: et prǽdica ibi verbum 
istud, et dic: Audíte verbum Dómini, 
omnis Juda, qui ingredímini per portas 
has, ut adorétis Dóminum. Hæc dicit 
Dóminus exercítuum, Deus Israël: 
Bonas fácite vias vestras et stúdia 
vestra: et habitábo vobíscum in loco 
isto. Nolíte confídere in verbis 
mendácii, dicéntes: Templum Dómini, 
templum Dómini, templum Dómini est. 
Quóniam si bene direxéritis vias 
vestras et stúdia vestra: si fecéritis 
judícium inter virum et próximum ejus, 
ádvenæ et pupíllo et víduæ non 
fecéritis calúmniam, nec sánguinem 
innocéntem effudéritis in loco hoc, et 
post deos aliénos non ambulavéritis in 
malum vobismetípsis: habitábo 
vobíscum in loco isto, in terra, quam 
dedi patribus vestris a sǽculo et usque
in sǽculum: ait Dóminus omnípotens.