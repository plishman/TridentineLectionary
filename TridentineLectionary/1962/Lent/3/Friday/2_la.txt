In diébus illis: Convenérunt fílii Israël 
adversum Móysen et Aaron: et versi in 
seditiónem, dixérunt: Date nobis 
aquam, ut bibámus. Ingressúsque 
Móyses et Aaron, dimíssa multitúdine, 
tabernáculum fœderis, corruérunt proni
in terram, clamaverúntque ad 
Dóminum, atque dixérunt: Dómine 
Deus, audi clamórem hujus pópuli, et 
áperi eis thesáurum tuum, fontem 
aquæ vivæ, ut, satiáti, cesset 
murmurátio eórum. Et appáruit glória 
Dómini super eos. Locutúsque est 
Dóminus ad Móysen, dicens: Tolle 
virgam, et cóngrega pópulum, tu et 
Aaron frater tuus, et loquímini ad 
petram coram eis, et illa dabit aquas. 
Cumque edúxeris aquam de petra, 
bibet omnis multitúdo et juménta ejus. 
Tulit ígitur Móyses virgam, quæ erat in 
conspéctu Dómini, sicut præcéperat ei, 
congregáta multitúdine ante petram, 
dixítque eis: Audíte, rebélles et 
incréduli: Num de petra hac vobis 
aquam potérimus ejícere? Cumque 
elevásset Móyses manum, percútiens 
virga bis sílicem, egréssæ sunt aquæ 
largíssimæ, ita ut pópulus bíberet, et 
juménta. Dixítque Dóminus ad Móysen 
et Aaron: Quia non credidístis mihi, ut 
sanctificarétis me coram fíliis Israël, 
non introducétis hos pópulos in terram, 
quam dabo eis. Hæc est aqua 
contradictiónis, ubi jurgáti sunt fílii 
Israël contra Dóminum, et sanctificátus 
est in eis.