In illo témpore: Perréxit Jesus in 
montem Olivéti: et dilúculo íterum venit 
in templum, et omnis pópulus venit ad 
eum, et sedens docébat eos. Addúcunt
autem scribæ et pharisǽi mulíerem in 
adultério deprehénsam: et statuérunt 
eam in médio, et dixérunt ei: Magister, 
hæc mulier modo deprehénsa est in 
adultério. In lege autem Moyses 
mandávit nobis hujúsmodi lapidáre. Tu 
ergo quid dicis? Hoc autem dicébant 
tentántes eum, ut possent accusáre 
eum. Jesus autem inclínans se 
deórsum, dígito scribébat in terra. Cum 
ergo perseverárent interrogántes eum, 
eréxit se, et dixit eis: Qui sine peccáto 
est vestrum, primus in illam lápidem 
mittat. Et íterum se inclínans, scribébat 
in terra. Audiéntes autem unus post 
unum exíbant, incipiéntes a senióribus: 
et remánsit solus Jesus, et múlier in 
médio stans. Erigens autem se Jesus, 
dixit ei: Múlier, ubi sunt, qui te 
accusábant? nemo te condemnávit? 
Quæ dixit: Nemo, Dómine. Dixit autem 
Jesus: Nec ego te condemnábo: Vade, 
et iam ámplius noli peccáre.