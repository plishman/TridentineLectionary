In illo témpore: Erat quidam languens 
Lázarus a Bethánia, de castéllo Maríæ 
et Marthæ, soróris ejus. María autem 
erat, quæ unxit Dóminum unguénto, et 
extérsit pedes ejus capíllis suis: cujus 
frater Lázarus infirmabátur. Misérunt 
ergo soróres ejus ad eum, dicéntes: 
Dómine, ecce, quem amas infirmátur. 
Audiens autem Iesus, dixit eis: 
Infírmitas hæc non est ad mortem, sed 
pro glória Dei, ut glorificétur Fílius Dei 
per eam. Diligébat autem Jesus 
Martham et sorórem ejus, Maríam, et 
Lázarum. Ut ergo audívit, quia 
infirmabátur, tunc quidem mansit in 
eódem loco duóbus diébus. Déinde 
post hæc dixit discípulis suis: Eámus in
Judǽam íterum. Dicunt ei discípuli: 
Rabbi, nunc quærébant te Judǽi 
lapidáre, et íterum vadis illuc? 
Respóndit Jesus: Nonne duódecim 
sunt horæ diéi? Si quis ambuláverit in 
die, non offéndit, quia lucem hujus 
mundi videt: si autem ambuláverit in 
nocte, offéndit, quia lux non est in eo. 
Hæc ait, et post hæc dixit eis: Lázarus, 
amícus noster, dormit: sed vado, ut a 
somno éxcitem eum. Dixérunt ergo 
discípuli ejus: Dómine, si dormit, salvus
erit. Díxerat autem Jesus de morte 
ejus: illi autem putavérunt, quia de 
dormitióne somni díceret. Tunc ergo 
Jesus dixit eis maniféste: Lazarus 
mórtuus est: et gáudeo propter vos, ut 
credátis, quóniam non eram ibi: sed 
eámus ad eum. Dixit ergo Thomas, qui 
dícitur Dídymus, ad condiscípulos: 
Eámus et nos, ut moriámur cum eo. 
Venit itaque Jesus, et invénit eum 
quátuor dies iam in monuménto 
habéntem. Erat autem Bethánia juxta 
Jerosólymam quasi stádiis quíndecim. 
Multi autem ex Judǽis vénerant ad 
Martham et Maríam, ut consolaréntur 
eas de fratre suo. Martha ergo, ut 
audívit quia Jesus venit, occúrrit illi: 
María autem domi sedébat. Dixit ergo 
Martha ad Jesum: Dómine, si fuísses 
hic, frater meus non fuísset mórtuus: 
sed et nunc scio, quia, quæcúmque 
popósceris a Deo, dabit tibi Deus. Dicit 
illi Jesus: Resúrget frater tuus. Dicit ei 
Martha: Scio, quia resúrget in 
resurrectióne in novíssimo die. Dixit ei 
Jesus: Ego sum resurréctio et vita: qui 
credit in me, etiam si mórtuus fúerit, 
vivet: et omnis, qui vivit et credit in me, 
non moriétur in ætérnum. Credis hoc? 
Ait illi: Útique, Dómine, ego crédidi, 
quia tu es Christus, Fílius Dei vivi, qui 
in hunc mundum venísti. Et cum hæc 
dixísset, ábiit et vocávit Maríam, 
sorórem suam, siléntio, dicens: 
Magíster adest, et vocat te. Illa ut 
audívit, surgit cito, et venit ad eum: 
nondum enim vénerat Jesus in 
castéllum; sed erat adhuc in illo loco, 
ubi occúrrerat ei Martha. Judǽi ergo, 
qui erant cum ea in domo et 
consolabántur eam, cum vidíssent 
Maríam, quia cito surréxit et éxiit, secúti
sunt eam, dicéntes: Quia vadit ad 
monuméntum, ut ploret ibi. María ergo, 
cum venísset, ubi erat Jesus, videns 
eum, cécidit ad pedes ejus, et dicit ei: 
Dómine, si fuísses hic, non esset 
mórtuus frater meus. Jesus ergo, ut 
vidit eam plorántem, et Judǽos, qui 
vénerant cum ea, plorántes, infrémuit 
spíritu, et turbávit seípsum, et dixit: Ubi 
posuístis eum? Dicunt ei: Dómine, veni 
et vide. Et lacrimátus est Jesus. 
Dixérunt ergo Judǽi: Ecce, quómodo 
amábat eum. Quidam autem ex ipsis 
dixérunt: Non póterat hic, qui apéruit 
óculos cæci nati, facere, ut hic non 
morerétur? Jesus ergo rursum fremens
in semetípso, venit, ad monuméntum. 
Erat autem spelúnca, et lapis 
superpósitus erat ei. Ait Jesus: Tóllite 
lápidem. Dicit ei Martha, soror ejus, qui 
mórtuus fuerat: Dómine, iam fetet, 
quatriduánus est enim. Dicit ei Jesus: 
Nonne dixi tibi, quóniam, si credíderis, 
vidébis glóriam Dei? Tulérunt ergo 
lápidem: Jesus autem, elevátis sursum 
óculis, dixit: Pater, grátias ago tibi, 
quóniam audísti me. Ego autem 
sciébam, quia semper me audis, sed 
propter pópulum, qui circúmstat, dixi: ut
credant, quia tu me misísti. Hæc cum 
dixísset, voce magna clamávit: Lázare, 
veni foras. Et statim pródiit, qui fúerat 
mórtuus, ligátus pedes et manus 
ínstitis, et fácies illíus sudário erat 
ligáta. Dixit eis Jesus: Sólvite eum, et 
sínite abíre. Multi ergo ex Judǽis, qui 
vénerant ad Maríam et Martham, et 
víderant quæ fecit Jesus, credidérunt in
eum.