In diébus illis: Ægrotávit fílius mulíeris 
matrisfamílias, et erat lánguor 
fortíssimus, ita ut non remanéret in eo 
hálitus. Dixit ergo ad Elíam: Quid mihi 
et tibi, vir Dei? Ingréssus es ad me, ut 
rememoraréntur iniquitátes meæ, et 
interfíceres fílium meum? Et ait ad eam
Elías: Da mihi fílium tuum. Tulítque 
eum de sinu ejus, et portávit in 
cenáculum, ubi ipse manébat, et pósuit
super léctulum suum, et clamávit ad 
Dóminum, et dixit: Dómine, Deus 
meus, étiam ne víduam, apud quam 
ego utcúmque susténtor, afflixísti, ut 
interfíceres fílium ejus? Et expándit se, 
atque mensus est super púerum tribus 
vícibus, et clamávit ad Dóminum, et ait:
Dómine, Deus meus, revertátur, 
óbsecro, ánima púeri hujus in víscera 
ejus. Et exaudívit Dóminus vocem 
Elíæ: et revérsa est ánima púeri intra 
eum, et revíxit. Tulítque Elías púerum, 
et depósuit eum de cenáculo in 
inferiórem domum, et trádidit matri 
suæ, et ait illi: En, vivit fílius tuus. 
Dixítque múlier ad Elíam: Nunc in isto 
cognóvi, quóniam vir Dei es tu, et 
verbum Dómini in ore tuo verum est.