In illo témpore: prætériens Jesus vidit 
hóminem cæcum a nativitáte: et 
interrogavérunt eum discípuli ejus: 
Rabbi, quis peccávit, hic, aut paréntes 
ejus, ut cæcus nascerétur? Respóndit 
Jesus: "Neque hic peccávit, neque 
paréntes ejus: sed ut manifesténtur 
ópera Dei in illo. Me opórtet operári 
ópera ejus, qui misit me, donec dies 
est: venit nox, quando nemo potest 
operári. Quámdiu sum in mundo, lux 
sum mundi." Hæc cum dixísset, éxspuit
in terram, et fecit lutum ex sputo, et 
linívit lutum super óculos ejus, et dixit 
ei: "Vade, lava in natatória Siloë (quod 
interpretátur Missus). Abiit ergo, et lavit,
et venit videns. Itaque vicini, et qui 
víderant eum prius quia mendícus erat,
dicébant: Nonne hic est, qui sedébat, et
mendicábat? Alii dicébant: Quia hic est.
Alii autem: Nequáquam, sed símilis est 
ei. Ille vero dicébat: Quia ego sum. 
Dicébant ergo ei: Quómodo apérti sunt 
tibi óculi? Respóndit: Ille homo, qui 
dícitur Jesus, lutum fecit, et unxit 
óculos meos, et dixit mihi: Vade ad 
natatória SiÎoë, et lava. Et ábii, lavi, et 
video. Et dixérunt ei: Ubi est ille? Ait: 
Néscio. Addúcunt eum ad pharisǽos, 
qui cæcus fúerat. Erat autem sábbatum
quando lutum fecit Jesus, et apéruit 
óculos ejus. Iterum ergo interrogábant 
eum pharisǽi, quómodo vidísset. Ille 
autem dixit eis: Lutum mihi pósuit super
óculos, et lavi, et video. Dicébant ergo 
ex pharisǽis quidam: Non est hic homo
a Deo, qui sábbatum non custódit. Alii 
autem dicébant: Quómodo potest homo
peccátur hæc signa fácere? Et schisma
erat inter eos. Dicunt ergo cæco 
íterum: Tu quid dicis de illo, qui apéruit 
óculos tuos? Ille autem dixit: Quia 
prophéta est. Non credidérunt ergo 
Judǽi de illo, quia cæcus fuísset, et 
vidísset, donec vocavérunt paréntes 
ejus, qui víderat: et interrogavérunt 
eos, dicéntes: Hic est fílius vester, 
quem vos dícitis, quia cæcus natus 
est? Quómodo ergo nunc videt? 
Respondérunt eis paréntes ejus, et 
dixérunt: Scimus quia hic est fílius 
noster, et quia cæcus natus est: 
quómodo autem nunc vídeat, ipsum 
interrogáte, ætátem habet, ipse de se 
loquátur. nescímus: aut quis ejus 
apéruit óculos, nos nescímus: Hæc 
dixérunt paréntes ejus, quóniam 
timébunt Judǽos: jam enim 
conspiravérunt Judǽi, ut si quis cum 
confiterétur esse Christum, extra 
synagógam fíeret. Proptérea paréntes 
ejus dixérunt: Quia ætátem habet, 
ipsum interrogáte. Vocavérunt ergo 
rursum hóminem, qui fúerat cæcus, et 
dixérunt ei: Da glóriam Deo. Nos 
scimus quia hic homo peccátor est. 
Dixit ergo eis ille: Si peccátor est, 
néscio: unum scio, quia cæcus cum 
essem, modo video. Dixérunt ergo illi: 
Quid fecit tibi? Quómodo apéruit tibi 
óculos? Respóndit eis: Dixi vobis jam, 
et audístis: quid íterum vultis audíre? 
Numquid et vos vultis discípuli ejus 
fíeri? Maledixérunt ergo ei, et dixérunt: 
Tu discípulus illíus sis: nos autem 
Móysi discípuli sumus. Nos scimus 
quia Móysi locútus est Deus: hunc 
autem nescímus unde sit. Respóndit 
ille homo, et dixit eis: In hoc enim 
mirábile est, quia vos nescítis unde sit, 
et apéruit meos óculos: scimus autem 
quia peccatóres Deus non audit: sed, si
quis Dei cultor est, et voluntátem ejus 
facit, hunc exáudit. A sǽculo non est 
audítum, quia quis apéruit óculos cæci 
nati. Nisi esset hic a Deo, non póterat 
fácere quidquam. Respondérunt, et 
dixérunt ei: In peccátis natus es totus, 
et tu doces nos? Et ejecérunt eum 
foras. Audívit Jesus quia ejecérunt eum
foras, et cum invenísset eum, dixit ei: 
"Tu credis in Fílium Dei?" Respóndit 
ílle, et dixit: Quis est, Dómine, ut 
credam in eum? Et dixit ei Jesus: "Et 
vidísti Eum, et Qui lóquitur tecum, ipse 
est." At ille ait: Credo Dómine. 
<i>(Hic genuflectitur.) </i>
Et prócidens adorávit Eum.