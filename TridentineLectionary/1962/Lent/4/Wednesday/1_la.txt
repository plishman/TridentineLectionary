Hæc dicit Dóminus Deus: Sanctificábo 
nomen meum magnum, quod pollútum 
est inter gentes, quod polluístis in 
médio eárum: ut sciant gentes quia ego
Dóminus, cum sanctificátus fúero in 
vobis coram eis. Tollam quippe vos de 
géntibus, et congregábo vos de 
univérsis terris, et addúcam vos in 
terram vestram. Et effúndam super vos 
aquam mundam, et mundabímini ab 
ómnibus inquinaméntis vestris, et ab 
univérsis idólis vestris mundábo vos. Et
dabó vobis cor novum, et spíritum 
novum ponam in médio vestri: et 
áuferam cor lapídeum de carne vestra, 
et dabo vobis cor cárneum. Et spíritum 
meum ponam in médio vestri: et fáciam
ut in præcéptis meis ambulétis, et 
judícia mea custodiátis, et operémini. 
Et habitábitis in terra, quam dedi 
pátribus vestris: et éritis mihi in 
pópulum, et ego vero vobis in Deum: 
dicit Dóminus omnípotens.