In illo témpore: Ábiit Jesus trans mare 
Galilǽæ, quod est Tiberíadis: et 
sequebátur eum multitúdo magna, quia
vidébant signa, quæ faciébat super his,
qui infirmabántur. Súbiit ergo in 
montem Jesus: et ibi sedébat cum 
discípulis suis. Erat autem próximum 
Pascha, dies festus Judæórum. Cum 
sublevásset ergo óculos Jesus, et 
vidísset quia multitúdo máxima venit ad
eum, dixit ad Philíppum: Unde emémus
panes, ut mandúcent hi? Hoc autem 
dicébat tentans eum: ipse enim sciébat 
quid esset factúrus. Respóndit ei 
Philíppus: Ducentórum denariórum 
panes non suffíciunt eis, ut 
unusquísque módicum quid accípiat. 
Dicit ei unus ex discípulis ejus, Andréas
frater Simónis Petri: Est puer unus hic, 
qui habet quinque panes hordeáceos, 
et duos pisces: sed hæc quid sunt inter
tantos? Dixit ergo Jesus: Fácite 
hómines discúmbere. Erat autem 
fœnum multum in loco. Discubuérunt 
ergo viri, número quasi quinque míllia. 
Accépit ergo Jesus panes: et cum 
grátias egísset, distríbuit 
discumbéntibus: simíliter et ex píscibus
quantum volébant. Ut autem impléti 
sunt, dixit discípulis suis: Collígite quæ 
superavérunt fragménta, ne péreant. 
Collegérunt ergo, et implevérunt 
duódecim cóphinos fragmentórum ex 
quinque pánibus hordeáceis, quæ 
superfuérunt his, qui manducáverant. 
Illi ergo hómines cum vidíssent quod 
Jesus fécerat signum, dicébant: Quia 
hic est vere Prophéta, qui ventúrus est 
in mundum. Jesus ergo cum 
cognovísset, quia ventúri essent ut 
ráperent eum, et fácerent eum regem, 
fugit íterum in montem ipse solus.