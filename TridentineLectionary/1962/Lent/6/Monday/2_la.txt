In diébus illis: Dixit Isaías: Dóminus 
Deus apéruit mihi aurem, ego autem 
non contradíco: retrórsum non ábii. 
Corpus meum dedi percutiéntibus et 
genas meas velléntibus: fáciem meam 
non avérti ab increpántibus et 
conspuéntibus in me. Dóminus Deus 
auxiliátor meus, ideo non sum 
confúsus: ídeo posui fáciem meam ut 
petram duríssimam, et scio, quóniam 
non confúndar. Iuxta est, qui iustíficat 
me, quis contradícet mihi? Stemus 
simul, quis est adversárius meus? 
Accédat ad me. Ecce, Dóminus Deus 
auxiliátor meus: quis est, qui 
condémnet me? Ecce, omnes quasi 
vestiméntum conteréntur, tinea 
cómedet eos. Quis ex vobis timens 
Dóminum, áudiens vocem servi sui? 
Qui ambulávit in ténebris, et non est 
lumen ei, speret in nómine Dómini, et 
innitátur super Deum suum.