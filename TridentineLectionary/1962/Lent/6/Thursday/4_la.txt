Ante diem festum Paschæ, sciens
Jesus, quia venit hora ejus, ut tránseat
ex hoc mundo ad Patrem: cum
dilexísset suos, qui erant in mundo, in
finem diléxit eos. Et cena facta, cum
diábolus jam misísset in cor, ut tráderet
eum Judas Simónis Iscariótæ: sciens,
quia ómnia dedit ei Pater in manus, et
quia a Deo exivit, et ad Deum vadit:
surgit a cena et ponit vestiménta sua:
et cum accepísset línteum, præcínxit
se. Deínde mittit aquam in pelvim, et
cœpit laváre pedes discipulórum, et
extérgere línteo, quo erat præcínctus.
Venit ergo ad Simónem Petrum. Et dicit
ei Petrus: Dómine, tu mihi lavas
pedes? Respóndit Jesus et dixit ei:
Quod ego fácio, tu nescis modo, scies
autem póstea. Dicit ei Petrus: Non
lavábis mihi pedes in ætérnum.
Respóndit ei Jesus: Si non lávero te,
non habébis partem mecum. Dicit ei
Simon Petrus: Dómine, non tantum
pedes meos, sed et manus et caput.
Dicit ei Jesus: Qui lotus est, non
índiget nisi ut pedes lavet, sed est
mundus totus. Et vos mundi estis, sed
non omnes. Sciébat enim, quisnam
esset, qui tráderet eum: proptérea dixit:
Non estis mundi omnes. Postquam
ergo lavit pedes eórum et accépit
vestiménta sua: cum recubuísset
íterum, dixit eis: Scitis, quid fécerim
vobis? Vos vocátis me Magíster et
Dómine: et bene dícitis: sum étenim. Si
ergo ego lavi pedes vestros, Dóminus
et Magíster: et vos debétis alter altérius
laváre pedes. Exémplum enim dedi
vobis, ut, quemádmodum ego feci
vobis, ita et vos faciátis.