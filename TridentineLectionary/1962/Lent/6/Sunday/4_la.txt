Deus, Deus meus, réspice in me: quare
me dereliquísti? Longe a salúte mea 
verba delictórum meórum. Deus meus, 
clamábo per diem, nec exáudies: in 
nocte, et non ad insipiéntiam mihi. Tu 
autem in sancto hábitas laus Israël. In 
te speravérunt patres nostri: 
speravérunt et liberásti eos. Ad te 
clamavérunt, et salvi facti sunt: in te 
speravérunt et non sunt confúsi. Ego 
autem sum vermis, et non homo: 
oppróbrium hóminum, et abjéctio 
plebis. Omnes, qui vidébant me, 
aspernabántur me: locúti sunt lábiis et 
movérunt caput. Sperávit in Dómino, 
erípiat eum: salvum fáciat eum, 
quóniam vult eum. Ipsi vero 
consideravérunt, et conspexérunt me: 
divisérunt sibi vestiménta mea, et super
vestem meam misérunt sortem. Líbera 
me de ore leónis: et a córnibus 
unicórnium humilitátem meam. Qui 
timétis Dóminum, laudáte eum: 
univérsum semen Jacob, magnificáte 
eum. Annuntiábitur Dómino generátio 
ventúra: et annuntiábunt cæli justítiam 
ejus. Pópulo, qui nascétur, quem fecit 
Dóminus.