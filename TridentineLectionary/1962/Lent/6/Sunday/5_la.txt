Tunc venit Jesus cum illis in villam, 
quæ dícitur Gethsémani, et dixit 
discípulis suis: <i>J.</i> Sedéte hic, donec 
vadam illuc et orem. <i>C.</i> Et assúmpto 
Petro et duóbus fíliis Zebedǽi, cœpit 
contristári et mæstus esse. Tunc ait 
illis: <i>J.</i> Tristis est ánima mea usque ad 
mortem: sustinéte hic, et vigiláte 
mecum. <i>C.</i> Et progréssus pusíllum, 
prócidit in fáciem suam, orans et 
dicens: <i>J.</i> Pater mi, si possíbile est, 
tránseat a me calix iste: Verúmtamen 
non sicut ego volo, sed sicut tu. <i>C.</i> Et 
venit ad discípulos suos, et invénit eos 
dormiéntes: et dicit Petro: <i>J.</i> Sic non 
potuístis una hora vigiláre mecum? 
Vigiláte et oráte, ut non intrétis in 
tentatiónem. Spíritus quidem promptus 
est, caro autem infírma. <i>C.</i> Iterum 
secúndo ábiit et orávit, dicens: <i>J.</i> Pater 
mi, si non potest hic calix transíre, nisi 
bibam illum, fiat volúntas tua. <i>C.</i> Et 
venit íterum, et invenit eos dormiéntes: 
erant enim óculi eórum graváti. Et 
relíctis illis, íterum ábiit et orávit tértio, 
eúndem sermónem dicens. Tunc venit 
ad discípulos suos, et dicit illis: <i>J.</i> 
Dormíte jam et requiéscite: ecce, 
appropinquávit hora, et Fílius hóminis 
tradétur in manus peccatórum. Súrgite, 
eámus: ecce, appropinquávit, qui me 
tradet. <i>C.</i> Adhuc eo loquénte, ecce 
Judas unus de duódecim venit, et cum 
eo turba multa cum gládiis et fústibus, 
missi a princípibus sacerdótum et 
senióribus pópuli. Qui autem trádidit 
eum, dedit illis signum dicens: S. 
Quemcúmque osculátus fúero, ipse 
est, tenéte eum. <i>C.</i> Et conféstim 
accédens ad Jesum, dixit: S. Ave, 
Rabbi. <i>C.</i> Et osculátus est eum. 
Dixítque illi Jesus: <i>J.</i> Amíce, ad quid 
venísti? <i>C.</i> Tunc accessérunt, et manus
injecérunt in Jesum et tenuérunt eum. 
Et ecce unus ex his, qui erant cum 
Jesu, exténdens manum, exémit 
gládium suum, et percútiens servum 
príncipis sacerdótum, amputávit 
aurículam ejus. Tunc ait illi Jesus: <i>J.</i> 
Convérte gládium tuum in locum suum.
Omnes enim, qui accéperint gládium, 
gládio períbunt. An putas, quia non 
possum rogáre Patrem meum, et 
exhibébit mihi modo plus quam 
duódecim legiónes Angelórum? 
Quómodo ergo implebúntur Scriptúrae, 
quia sic opórtet fíeri? <i>C.</i> In illa hora dixit
Jesus turbis: <i>J.</i> Tamquam ad latrónem 
exístis cum gládiis et fústibus 
comprehéndere me: quotídie apud vos 
sedébam docens in templo, et non me 
tenuístis. <i>C.</i> Hoc autem totum factum 
est, ut adimpleréntur Scriptúrae 
prophetárum. Tunc discípuli omnes, 
relícto eo, fugérunt. At illi tenéntes 
Jesum, duxérunt ad Cáipham 
príncipem sacerdótum, ubi scribæ et 
senióres convénerant. Petrus autem 
sequebátur eum a longe, usque in 
átrium príncipis sacerdótum. Et 
ingréssus intro, sedébat cum minístris, 
ut vidéret finem. Príncipes autem 
sacerdótum et omne concílium 
quærébant falsum testimónium contra 
Jesum, ut eum morti tráderent: et non 
invenérunt, cum multi falsi testes 
accessíssent. Novíssime autem 
venérunt duo falsi testes et dixérunt: S. 
Hic dixit: Possum destrúere templum 
Dei, et post tríduum reædificáre illud. 
C. Et surgens princeps sacerdótum, ait 
illi: S. Nihil respóndes ad ea, quæ isti 
advérsum te testificántur? <i>C.</i> Jesus 
autem tacébat. Et princeps sacerdótum
ait illi: S. Adjúro te per Deum vivum, ut 
dicas nobis si tu es Christus Fílius Dei. 
C. Dicit illi Jesus: <i>J.</i> Tu dixísti. 
Verúmtamen dico vobis, ámodo 
vidébitis Fílium hóminis sedéntem a 
dextris virtútis Dei, et veniéntem in 
núbibus cæli. <i>C.</i> Tunc princeps 
sacerdótum scidit vestiménta sua, 
dicens: S. Blasphemávit: quid adhuc 
egémus téstibus? Ecce nunc audístis 
blasphémiam: quid vobis vidétur? <i>C.</i> At 
illi respondéntes dixérunt: S. Reus est 
mortis. <i>C.</i> Tunc exspuérunt in fáciem 
ejus, et cólaphis eum cecidérunt, álii 
autem palmas in fáciem ejus dedérunt, 
dicéntes: S. Prophetíza nobis, Christe, 
quis est qui te percússit? <i>C.</i> Petrus 
vero sedébat foris in átrio: et accéssit 
ad eum una ancílla, dicens: S. Et tu 
cum Jesu Galilǽo eras. <i>C.</i> At ille 
negávit coram ómnibus, dicens: S. 
Néscio quid dicis. <i>C.</i> Exeúnte autem illo
jánuam, vidit eum ália ancílla, et ait his,
qui erant ibi: S. Et hic erat cum Jesu 
Nazaréno. <i>C.</i> Et íterum negávit cum 
juraménto: Quia non novi hóminem. Et 
post pusíllum accessérunt qui stabant, 
et dixérunt Petro: S. Vere et tu ex illis 
es: nam et loquéla tua maniféstum te 
facit. <i>C.</i> Tunc coepit detestári et juráre, 
quia non novísset hóminem. Et 
contínuo gallus cantávit. Et recordátus 
est Petrus verbi Jesu, quod díxerat: 
Priúsquam gallus cantet, ter me 
negábis. Et egréssus foras, flevit 
amáre. Mane autem facto, consílium 
iniérunt omnes príncipes sacerdótum et
senióres pópuli advérsus Jesum, ut 
eum morti tráderent. Et vinctum 
adduxérunt eum, et tradidérunt Póntio 
Piláto prǽsidi. Tunc videns Judas, qui 
eum trádidit, quod damnátus esset, 
pœniténtia ductus, rétulit trigínta 
argénteos princípibus sacerdótum et 
senióribus, dicens: S. Peccávi, tradens 
sánguinem justum. <i>C.</i> At illi dixérunt: S.
Quid ad nos? Tu vidéris. <i>C.</i> Et projéctis 
argénteis in templo, recéssit: et ábiens,
láqueo se suspéndit. Príncipes autem 
sacerdótum, accéptis argénteis, 
dixérunt: S. Non licet eos míttere in 
córbonam: quia prétium sánguinis est. 
C. Consílio autem ínito, emérunt ex illis
agrum fíguli, in sepultúram 
peregrinórum. Propter hoc vocátus est 
ager ille Hacéldama, hoc est, ager 
sánguinis, usque in hodiérnum diem. 
Tunc implétum est quod dictum est per 
Jeremíam prophétam, dicéntem: Et 
accepérunt trigínta argénteos prétium 
appretiáti, quem appretiavérunt a fíliis 
Israël: et dedérunt eos in agrum fíguli, 
sicut constítuit mihi Dóminus. Jesus 
autem stetit ante prǽsidem, et 
interrogávit eum præses, dicens: S. Tu 
es Rex Judæórum? <i>C.</i> Dicit illi Jesus: 
J. Tu dicis. <i>C.</i> Et cum accusarétur a 
princípibus sacerdótum et senióribus, 
nihil respóndit. Tunc dicit illi Pilátus: S. 
Non audis quanta advérsum te dicunt 
testimónia? <i>C.</i> Et non respóndit ei ad 
ullum verbum, ita ut mirarétur præses 
veheménter. Per diem autem 
solémnem consuéverat præses pópulo 
dimíttere unum vinctum, quem 
voluíssent. Habébat autem tunc 
vinctum insígnem, qui dicebátur 
Barábbas. Congregátis ergo illis, dixit 
Pilátus: S. Quem vultis dimíttam vobis: 
Barábbam, an Jesum, qui dícitur 
Christus? <i>C.</i> Sciébat enim, quod per 
invídiam tradidíssent eum. Sedénte 
autem illo pro tribunáli, misit ad eum 
uxor ejus, dicens: S. Nihil tibi et justo 
illi: multa enim passa sum hódie per 
visum propter eum. <i>C.</i> Príncipes autem
sacerdótum et senióres persuasérunt 
populis, ut péterent Barábbam, Jesum 
vero pérderent. Respóndens autem 
præses, ait illis: S. Quem vultis vobis 
de duóbus dimítti? <i>C.</i> At illi dixérunt: S. 
Barábbam. <i>C.</i> Dicit illis Pilátus: S. Quid 
ígitur fáciam de Jesu, qui dícitur 
Christus? <i>C.</i> Dicunt omnes: S. 
Crucifigátur. <i>C.</i> Ait illis præses: S. Quid 
enim mali fecit? <i>C.</i> At illi magis 
clamábant,dicéntes: S. Crucifigátur. <i>C.</i> 
Videns autem Pilátus, quia nihil 
profíceret, sed magis tumúltus fíeret: 
accépta aqua, lavit manus coram 
pópulo, dicens: S. Innocens ego sum a 
sánguine justi hujus: vos vidéritis. <i>C.</i> Et
respóndens univérsus pópulus, dixit: S.
Sanguis ejus super nos et super fílios 
nostros. <i>C.</i> Tunc dimísit illis Barábbam: 
Jesum autem flagellátum trádidit eis, ut
crucifigerétur. Tunc mílites prǽsidis 
suscipiéntes Jesum in prætórium, 
congregavérunt ad eum univérsam 
cohórtem: et exuéntes eum, 
chlámydem coccíneam circumdedérunt
ei: et plecténtes corónam de spinis, 
posuérunt super caput ejus, et 
arúndinem in déxtera ejus. Et genu 
flexo ante eum, illudébant ei, dicéntes: 
S. Ave, Rex Judæórum. <i>C.</i> Et 
exspuéntes in eum, accepérunt 
arúndinem, et percutiébant caput ejus. 
Et postquam illusérunt ei, exuérunt 
eum chlámyde et induérunt eum 
vestiméntis ejus, et duxérunt eum ut 
crucifígerent. Exeúntes autem, 
invenérunt hóminem Cyrenǽum, 
nómine Simónem: hunc angariavérunt, 
ut tólleret crucem ejus. Et venérunt in 
locum qui dícitur Gólgotha, quod est 
Calváriæ locus. Et dedérunt ei vinum 
bíbere cum felle mixtum. Et cum 
gustásset, nóluit bibere. Postquam 
autem crucifixérunt eum, divisérunt 
vestiménta ejus, sortem mitténtes: ut 
implerétur, quod dictum est per 
Prophétam dicentem: Divisérunt sibi 
vestiménta mea, et super vestem 
meam misérunt sortem. Et sedéntes, 
servábant eum. Et imposuérunt super 
caput ejus causam ipsíus scriptam: Hic 
est Jesus Rex Judæórum. Tunc 
crucifíxi sunt cum eo duo latrónes: 
unus a dextris et unus a sinístris. 
Prætereúntes autem blasphemábant 
eum, movéntes cápita sua et dicéntes: 
S. Vah, qui déstruis templum Dei, et in 
tríduo illud reædíficas: salva 
temetípsum. Si Fílius Dei es, descénde
de cruce. <i>C.</i> Simíliter et príncipes 
sacerdótum illudéntes cum scribis et 
senióribus, dicébant: S. Alios salvos 
fecit, seípsum non potest salvum 
fácere: si Rex Israël est, descéndat 
nunc de cruce, et crédimus ei: confídit 
in Deo: líberet nunc, si vult eum: dixit 
enim: Quia Fílius Dei sum. <i>C.</i> Idípsum 
autem et latrónes, qui crucifíxi erant 
cum eo, improperábant ei. A sexta 
autem hora ténebræ factæ sunt super 
univérsam terram usque ad horam 
nonam. Et circa horam nonam clamávit
Jesus voce magna, dicens: <i>J.</i> Eli, Eli, 
lamma sabactháni? <i>C.</i> Hoc est: <i>J.</i> Deus
meus, Deus meus, ut quid dereliquísti 
me? <i>C.</i> Quidam autem illic stantes, et 
audiéntes, dicébant: S. Elíam vocat 
iste. <i>C.</i> Et contínuo currens unus ex 
eis, accéptam spóngiam implévit acéto,
et impósuit arúndini, et dabat ei bíbere. 
Céteri vero dicébant: S. Sine, videámus
an véniat Elías líberans eum. <i>C.</i> Jesus 
autem íterum clamans voce magna, 
emísit spíritum.
<i>(Hic genuflectitur, et pausatur 
aliquantulum.)</i>
Et ecce velum templi scissum est in 
duas partes a summo usque deórsum: 
et terra mota est, et petræ scissæ sunt,
et monuménta apérta sunt: et multa 
córpora sanctórum, qui dormíerant, 
surrexérunt. Et exeúntes de 
monuméntis post resurrectiónem ejus, 
venérunt in sanctam civitátem, et 
apparuérunt multis. Centúrio autem et 
qui cum eo erant, custodiéntes Jesum, 
viso terræmótu et his, quæ fiébant, 
timuérunt valde, dicéntes: S. Vere 
Fílius Dei erat iste. <i>C.</i> Erant autem ibi 
mulíeres multæ a longe, quæ secútæ 
erant Jesum a Galilǽa, ministrántes ei:
inter quas erat María Magdaléne, et 
María, Jacóbi, et Joseph mater, et 
mater filiórum Zebedǽi. Cum autem 
sero factum esset, venit quidam homo 
dives ab Arimathǽa, nómine Joseph, 
qui et ipse discípulus erat Jesu. Hic 
accéssit ad Pilátum, et pétiit corpus 
Jesu. Tunc Pilátus jussit reddi corpus. 
Et accépto córpore, Joseph invólvit illud
in síndone munda. Et pósuit illud in 
monuménto suo novo, quod excíderat 
in petra. Et advólvit saxum magnum ad 
óstium monuménti, et ábiit.