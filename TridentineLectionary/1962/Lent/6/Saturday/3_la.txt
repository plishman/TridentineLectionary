<br>
(The ministers take their places in the 
sanctuary. The deacon fixes the Candle in 
a stand, he receives a blessing from the 
celebrant, and then he sings the Exsultet. 
All stand. All hold lit candles in their hands 
until the end of this Paschal proclamation.)
<br>
Jube, domne, benedícere.
Dóminus sit in corde tuo, et in lábiis tuis, ut 
digne et competénter annúntiem suum 
paschále præcónium: in nómine Patris, et 
Fílii, <b>†</b> et Spíritus Sancti. 
Amen.
<br>
Exsúltet jam Angélica turba cælórum: 
exsúltent divína mystéria: et pro tanti Regis 
victória tuba ínsonet salutáris. Gáudeat et 
tellus tantis irradiáta fulgóribus: et ætérni 
Regis splendóre illustráta, totíus orbis se 
séntiat amisísse calíginem. Lætétur et 
mater Ecclésia, tanti lúminis adornáta 
fulgóribus: et magnis populórum vócibus 
hæc aula resúltet. Quaprópter astántes vos,
fratres caríssimi, ad tam miram hujus sancti
lúminis claritátem, una mecum, quæso, Dei 
omnipoténtis misericórdiam invocáte. Ut, 
qui me non meis méritis intra Levitárum 
númerum dignatus est aggregáre: lúminis 
sui claritátem infúndens, Cérei hujus 
laudem implére perfíciat. Per Dóminum 
nostrum Jesum Christum, Fílium tuum, qui 
tecum vivit et regnat in unitáte Spíritus 
Sancti, Deus, per ómnia sǽcula 
sæculórum.
<br>
R. Amen.
V. Dóminus vobíscum.
R. Et cum spíritu tuo.
V. Sursum corda.
R. Habémus ad Dóminum.
V. Grátias agámus Dómino Deo nostro.
R. Dignum et justum est.
Vere dignum et justum est, invísibilem 
Deum Patrem omnipoténtem Filiúmque ejus
unigénitum, Dominum nostrum Jesum 
Christum, toto cordis ac mentis afféctu et 
vocis ministério personáre. Qui pro nobis 
ætérno Patri Adæ débitum solvit: et véteris 
piáculi cautiónem pio cruóre detérsit. Hæc 
sunt enim festa paschália, in quibus verus 
ille Agnus occíditur, cujus sánguine postes 
fidelium consecrántur. 
<br>
Hæc nox est, in qua primum patres nostros,
fílios Israël edúctos de Ægýpto, Mare 
Rubrum sicco vestígio transire fecísti. Hæc 
ígitur nox est, quæ peccatórum ténebras 
colúmnæ illuminatióne purgávit. Hæc nox 
est, quæ hódie per univérsum mundum in 
Christo credéntes, a vítiis sǽculi et calígine 
peccatórum segregátos, reddit grátiæ, 
sóciat sanctitáti. Hæc nox est, in qua, 
destrúctis vínculis mortis, Christus ab ínferis
victor ascéndit. Nihil enim nobis nasci 
prófuit, nisi rédimi profuísset. 
<br>
O mira circa nos tuæ pietátis dignátio! O 
inæstimábilis diléctio caritátis: ut servum 
redimeres, Fílium tradidísti! O certe 
necessárium Adæ peccátum, quod Christi 
morte delétum est! O felix culpa, quæ talem
ac tantum méruit habére Redemptórem! O 
vere beáta nox, quæ sola méruit scire 
tempus et horam, in qua Christus ab ínferis 
resurréxit! Hæc nox est, de qua scriptum 
est: Et nox sicut dies illuminábitur: Et nox 
illuminátio mea in deliciis meis. Hujus ígitur 
sanctificátio noctis fugat scélera, culpas 
lavat: et reddit innocéntiam lapsis et mæstis
lætítiam. Fugat ódia, concórdiam parat et 
curvat impéria.
<br>
In hujus ígitur noctis grátia, súscipe, sancte 
Pater, incénsi hujus sacrifícium 
vespertínum: quod tibi in hac Cérei 
oblatióne solémni, per ministrórum manus 
de opéribus apum, sacrosáncta reddit 
Ecclésia. Sed jam colúmnæ hujus præcónia
nóvimus, quam in honórem Dei rútilans 
ignis accéndit. Qui licet sit divísus in partes,
mutuáti tamen lúminis detriménta non novit.
Alitur enim liquántibus ceris, quas in 
substántiam pretiósæ hujus lámpadis apis 
mater edúxit. O vere beáta nox, quæ 
exspoliávit Ægýptios, ditávit Hebrǽos! Nox,
in qua terrénis cæléstia, humánis divína 
jungúntur.
<br>
Orámus ergo te, Dómine: ut Céreus iste in 
honórem tui nóminis consecrátus, ad noctis 
hujus calíginem destruéndam, indefíciens 
persevéret. Et in odórem suavitátis 
accéptus, supérnis lumináribus misceátur. 
Flammas ejus lúcifer matutínus invéniat. 
Ille, inquam, lúcifer, qui nescit occásum. Ille,
qui regréssus ab ínferis, humáno géneri 
serénus illúxit. 
<br>
Precámur ergo te, Dómine: ut nos fámulos 
tuos, omnémque clerum, et devotíssimum 
pópulum: una cum beatíssimo Papa nostro 
<b>N.</b>, et Antístite nostro <b>N.</b>, quiéte témporum 
concéssa, in his paschálibus gáudiis, 
assídua protectióne régere, gubernáre et 
conserváre digneris. Réspice étiam ad eos, 
qui nos in potestáte regunt, et, ineffábili 
pietátis et misericórdiæ tuæ múnere, dírige 
cogitatiónes eórum ad justítiam et pacem, 
ut de terréna operositáte ad cæléstem 
pátriam pervéniant cum omni populo tuo. 
Per eúndem Dóminum nostrum Jesum 
Christum, Fílium tuum, qui tecum vivit et 
regnat in unitáte Spíritus Sancti, Deus, per 
ómnia sǽcula sæculórum.
R. Amen.