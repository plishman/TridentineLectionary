<br>
(At the end of the Exsultet, all sit to listen to
the readings, standing only for the prayer 
which follows each reading. At each 
Flectamus genua remain on both knees 
awhile until the deacon says Levate. The 
lectors stand facing the Paschal Candle.)
<br>
<b>Genesis 1: 1-31; 2. 1-2<b>
In principio creavit Deus cælum et terram. 
Terra autem erat inanis et vacua, et 
tenebræ erant super faciem abyssi: et 
Spiritus Dei ferebatur super aquas. Dixitque
Deus: Fiat lux. Et facta est lux. Et vidit Deus
lucem quod esset bona: et divisit lucem a 
tenebris. Appellavitque lucem Diem, et 
tenebras Noctem: factumque est vespere et
mane, dies unus. Dixit quoque Deus: Fiat 
firmamentum in medio aquarum: et dividat 
aquas ab aquis. Et fecit Deus firmamentum,
divisitque aquas quæ erant sub firmamento,
ab his quæ erant super firmentum. Et 
factum est ita. Vocavit Deus firmamentum 
Cælum: et factum est vespere et mane, 
dies secundus. Dixit vero Deus: 
Congregentur aquæ, quæ sub cælo sunt, in
locum unum: et appareat arida. Et factum 
est ita. Et vocavit Deus aridam, Terram, 
congregationisque aquarum appellavit 
Maria. Et vidit Deus quod esset bonum. Et 
ait: Germinet terra herbam virentem, et 
facientem semen, et lignum pomiferum 
faciens fructum juxta genus suum, cujus 
semen in semetipso sit super terram. Et 
factum est ita. Et protulit terra herbam 
virentem, et facientem semen juxta genus 
suum, lignumque faciens fructum, et 
habens unumquodque sementem 
secundum speciem suam. Et vidit Deus 
quod esset bonum. Et factum est vespere 
et mane, dies tertius. Dixit autem Deus: 
Fiant luminaria in firmamento cæli, et 
dividant diem ac noctem, et sint in signa et 
tempora, et dies et annos: ut luminent 
terram. Et factum est ita. Fecitque Deus 
duo luminaria magna: luminaria majus, ut 
præesset diei, et luminarie minus, ut 
præesset nocti: et stellas. Et posuit eas in 
firmamento cæli, ut lucerent super terram, 
et præessent diei ac nocti, et dividerent 
lucem ac tenebras. Et vidit Deus quod esset
bonum. Et factum est vespere et mane, 
dies quartus. Dixit etiam Deus: Producant 
aquæ reptile animæ viventis, et volatile 
super terram sub firmamento cæli. 
Creavitque Deus cete grandia, et omnem 
animam viventem atque motabilem, quam 
produxerant aquæ in species suas, et omne
volatile secundum genus suum. Et vidit 
Deus quod esset bonum. Benedixitque eis, 
dicens: Crescite, et multiplicamini, et replete
aquas maris: avesque multiplicentur super 
terram. Et factum est vespere et mane, dies
quintus. Dixit quoque Deus: Producat terra 
animam viventem in genere suo: jumenta, 
et reptilia, et bestias terræ secundum 
species suas. Factumque est ita. Et fecit 
Deus quod esset bonum, et ait: Faciamus 
hominem ad imaginem et similitudinem 
nostram: et præsit piscibus maris, et 
volatilibus cæli, et bestiis, universæque 
terræ, omnique reptili quod movetur in terra.
Et creavit Deus hominem ad imaginem 
suam: ad imaginem Dei creavit illum, 
masculum et feminam creavit eos. 
Benedixitque illis Deus, et ait: Crescite et 
multiplicamini, et replete terram, et subjicite 
eam, et dominamini piscibus maris, et 
volatilibus cæli, et universis animantibus, 
quæ moventur super terram. Dixitque Deus:
Ecce dedi vobis omnem herbam afferentem
semen super terram, et universa ligna quæ 
habent in semetipsis sementum generis sui,
ut sint vobis in escam: et cunctis 
animantibus terræ, omnique volucri cæli, et 
universis, quæ moventur in terra, et in 
quibus est anima vivens, ut habeant ad 
vescendum. Et factum est ita. Viditque 
Deus cuncta quæ fecerat: et erant valde 
bona. Et factum est vespere et mane, dies 
sextus. Igitur perfecti sunt cæli et terra, et 
omnis ornatus eorum. Complevitque Deus 
die septimo opus suum quod fecerat: et 
requievit die septimo ab universo opere 
quod patrarat.
<br>
Oremus.
V. Flectamus genua.
R. Levate.
Deus, qui mirabiliter creasti hominem, et 
mirabilius redemisti: da nobis, quæsumus, 
contra oblectamenta peccati, mentis ratione
persistere; ut mereamur ad æterna gaudia 
pervenire. Per Dóminum nostrum Jesum 
Christum, Fílium tuum, qui tecum vivit et 
regnat in unitáte Spíritus Sancti, Deus, per 
ómnia sǽcula sæculórum.
<br>
R. Amen.
<br>
<b>Exodus 14: 24-31; 15: 1</b>
In diebus illis: Factum est in vigilia matutina,
et ecce respiciens Dominus super castra 
Ægyptiorum per columnam ignis et nubis, 
interfecit exercitum eorum: et subvertit rotas
curruum, ferebanturque in profundum. 
Dixerunt ergo Ægyptii: Fugiamus Israëlem: 
Dominus enim pugnat pro eis contra nos. Et
ait Dominus ad Moysen: Extende manum 
tuam super mare, ut revertantur aquæ ad 
Ægyptios super currus et equites eorum. 
Cumque extendisset Moyses manum contra
mare, reversum est primo diluculo ad 
priorem locum: fugientibusque Ægyptiis 
occurrerunt aquæ, et involvit eos Dominus 
in mediis fluctibus. Reversæque sunt aquæ,
et operuerunt currus et equites cuncti 
exercitus Pharaonis, qui sequentes ingressi
fuerant mare: nec unus quidem superfuit ex
eis. Filii autem Israël perrexerunt per 
medium sicci maris, et aquæ eis erant quasi
pro muro a dextris et a sinistris: liberavitque
Dominus in die illa Israël de manu 
Ægyptiorum. Et viderunt Ægyptios mortuos 
super littus maris, et manum magnam. 
quam exercuerat Dominus contra eos: 
timuitque populus Dominum, et crediderunt 
Domino, et Moysi servo ejus. Tunc cecinit 
Moyses, et filii Israël carmen hoc Domino, 
et dixerunt:
<br>
<b>Exodus 15: 1-2</b>
Cantemus Domino: gloriose enim 
honorificatus est: equum et ascensorum 
proiecit in mare: adjutor, et protector factus 
est mihi in salutem.
<br>
V. Hic Deus meus, et honorificabo eum: 
Deus patris mei, et exaltabo eum.
V. Dominus conterens bella: Dominus 
nomen est illi.
<br>
Oremus.
V. Flectamus genua.
R. Levate.
Deus, cujus antiqua miracula etiam nostris 
sæculis coruscare sentimus: dum quod uni 
populo, a persecutione Ægyptiaca 
liberando, dexteræ tuæ potentia contulisti, 
id in salutem gentium per aquam 
regenerationis operaris: præsta; ut in 
Abrahæ filios, et in Israëliticam dignitatem, 
totius mundi transeat plenitudo.
<br>
Per Dóminum nostrum Jesum Christum, 
Fílium tuum, qui tecum vivit et regnat in 
unitáte Spíritus Sancti, Deus, per ómnia 
sǽcula sæculórum.
R. Amen.
<br>
<b>Isaias 4: 2-6</b>
In die illa erit germen Domini in 
magnificentia, et gloria, et fructus terræ 
sublimis, et exultatio his, qui salvati fuerint 
de Israël. Et erit: Omnis qui relictus fuerit in 
Sion, et residuus in Jerusalem, sanctus 
vocabitur, omnis qui scriptus est in vita in 
Jerusalem. Si abluerit Dominus sordes 
filiarum Sion, et sanguinem Jerusalem 
laverit de medio ejus, in spiritu judicii, et 
spiritu ardoris. Et creabit Dominus super 
omnem locum montis Sion, et ubi invocatus
est, nubem per diem, et fumum, et 
splendorem ignis flammantis in nocte: super
omnem enim gloriam protectio. Et 
tabernaculum erit in umbraculum diei ab 
æstu, et in securitatem, et absconsionem a 
turbine, et a pluvia.
<br>
<b>Isaias 5: 1, 2, 7<b>
Vinea facta est dilecto in cornu, in loco 
uberi.
V. Et maceriam circumdedit, et circumfodit: 
et plantavit vineam Sorec: et ædificavit 
turrim in medio ejus.
V. Et torcular fodit in ea: vinea enim Domini 
Sabaoth, domus Israël est.
<br>
Oremus.
V. Flectamus genua.
R. Levate.
Deus, qui in omnibus Ecclesiæ tuæ filiis 
sanctorum prophetarum voce manifestasti, 
in omni loco dominationis tuæ, satorem te 
bonorum seminum, et electorum palmitum 
esse cultorem: tribue populis tuis, qui et 
vinearum apud te nomine censentur, et 
segetum; ut, spinarum et tribulorum 
squalore resecato, digna efficiantur fruge 
fecundi.
Per Dóminum nostrum Jesum Christum, 
Fílium tuum, qui tecum vivit et regnat in 
unitáte Spíritus Sancti, Deus, per ómnia 
sǽcula sæculórum.
R. Amen.
<br>
<b>Deuteronomy. 31: 22-30</b>
In diebus illis: Scripsit ergo Moyses 
canticum et docuit filios Israël. Præcepitque
Dominus Josue filio Nun et ait: Confortare, 
et esto robustus: tu enim introduces filios 
Israël in terram, quam pollicitus sum, et ego
ero tecum. Postquam ergo scripsit Moses 
verba legis hujus in volumine, atque 
conplevit: præcepit Levitis, qui portabant 
arcam fœderis Domini dicens: Tollite librum 
istum, et ponite eum in latere arcæ fœderis 
Domini Dei vestri: ut sit ibi contra te in 
testimonium. Ego enim scio contentionem 
tuam, et cervicem tuam durissimam. Adhuc 
vivente me, et ingrediente vobiscum, 
semper contentiose egistis contra 
Dominum: quanto magis cum mortuus 
fuero? Congregate ad me omnes majores 
natu per tribus vestras, atque doctores, et 
loquar audientibus eis sermones istos, et 
invocabo contra eos cælum et terram. Novi 
enim quod post mortem meam inique 
agetis, et declinabitis cito de via, quam 
præcepi vobis: et occurrent vobis mala in 
extremo tempore, quando feceritis malum in
conspectu Domini, ut irritetis eum per opera
manuum vestrarum. Locutus est ergo 
Moyses, audiente universo cœtu Israël, 
verba carminis hujus, et ad finem usque 
conplevit:
<br>
<b>Deuteronomy 32: 1-4<b/>
Attende, cælum, et loquar: et audiat terra 
verba ex ore meo.
<br>
V. Exspectetur sicut pluvia eloquium meum:
et descendant sicut ros verba mea, sicut 
imber super gramina.
V. Et sicut nix super fænum: quia nomen 
Domini invocabo.
V. Date magnitudinem Deo nostro: Deus, 
vera opera ejus, et omnes viæ ejus judicia.
<br>
V. Deus fidelis, in quo non est iniquitas: 
justus et sanctus Dominus.
<br>
Oremus.
V. Flectamus genua.
R. Levate.
Deus, celsitudo humilium et fortitudo 
rectorum, qui per sanctum Moysen puerum 
tuum, ita erudire populum tuum sacri 
carminis tui decantatione voluisti, ut illa 
legis iteratio fieret etiam nostra directio: 
excita in omnem justificatarum gentium 
plenitudinem potentiam tuam, et da 
lætitiam, mitigando terrorem; ut, omnium 
peccatis tua remissione deletis, quod 
denuntiatum est in ultionem, transeat in 
salutem.
Per Dóminum nostrum Jesum Christum, 
Fílium tuum, qui tecum vivit et regnat in 
unitáte Spíritus Sancti, Deus, per ómnia 
sǽcula sæculórum.
R. Amen.