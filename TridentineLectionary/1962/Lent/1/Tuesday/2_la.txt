In diébus illis: Locútus est Isaías 
Prophéta, dicens: Quǽrite Dóminum, 
dum inveníri potest: invocáte eum, dum
prope est. Derelínquat ímpius viam 
suam, et vir iníquus cogitatiónes suas, 
et revertátur ad Dóminum: et 
miserébitur ejus, et ad Deum nostrum: 
quóniam multus est ad ignoscéndum. 
Non enim cogitationes meæ 
cogitatiónes vestræ: neque viæ vestræ 
viæ meæ, dicit Dóminus. Quia sicut 
exaltántur cæli a terra, sic exaltátæ 
sunt viæ meæ a viis vestris, et 
cogitatiónes meæ a cogitatiónibus 
vestris. Et quómodo descéndit imber et 
nix de cælo, et illuc ultra non revértitur, 
sed inébriat terram, et infúndit eam, et 
germináre eam facit, et dat semen 
serénti, et panem comedénti: sic erit 
verbum meum, quod egrediétur de ore 
meo: non revertétur ad me vácuum, 
sed fáciet quæcúmque volui, et 
prosperábitur in his, ad quæ misi illud: 
ait Dóminus omnípotens.