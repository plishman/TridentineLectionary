In illo témpore: Assúmpsit Jesus 
Petrum, et Jacóbum, et Joánnem 
fratrem ejus, et duxit illos in montem 
excélsum seórsum: et transfigurátus 
est ante eos. Et resplénduit fácies ejus 
sicut sol: vestiménta autem ejus facta 
sunt alba sicut nix. Et ecce, 
apparuérunt illis Móyses et Elías cum 
eo loquéntes. Respóndens autem 
Petrus, dixit ad Jesum: Dómine, bonum
est nos hic esse: si vis, faciámus hic 
tria tabernácula, tibi unum, Móysi unum
et Elíæ unum. Adhuc eo loquénte, 
ecce, nubes lúcida obumbrávit eos. Et 
ecce vox de nube, dicens: Hic est Fílius
meus diléctus, in quo mihi bene 
complácui: ipsum audíte. Et audiéntes 
discípuli, cecidérunt in fáciem suam, et 
timuérunt valde. Et accéssit Jesus, et 
tétigit eos, dixítque eis: Súrgite, et 
nolíte timére. Levántes autem óculos 
suos, néminem vidérunt nisi solum 
Jesum. Et descendéntibus illis de 
monte, præcépit eis Jesus, dicens: 
Némini dixéritis visiónem, donec Fílius 
hóminis a mórtuis resúrgat.