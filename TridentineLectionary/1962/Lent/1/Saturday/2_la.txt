In diébus illis: Locútus est Móyses ad 
pópulum, dicens: Quando compléveris 
décimam cunctárum frugum tuárum, 
loquéris in conspéctu Dómini, Dei tui: 
Ábstuli, quod sanctificátum est de 
domo mea, et dedi illud levítæ et 
ádvenæ et pupíllo ac víduæ, sicut 
jussísti mihi: non præterívi mandáta 
tua, nec sum oblítus impérii tui. Obedívi
voci Dómini, Dei mei, et feci ómnia, 
sicut præcepísti mihi. Réspice de 
sanctuário tuo et de excélso cælórum 
habitáculo, et benedic pópulo tuo 
Israël, et terræ, quam dedísti nobis, 
sicut jurásti pátribus nostris, terræ lacte
et melle manánti. Hódie Dóminus, 
Deus tuus, præcépit tibi, ut fácias 
mandáta hæc atque judícia: et 
custódias et ímpleas ex toto corde tuo 
et ex tota ánima tua. Dóminum elegísti 
hódie, ut sit tibi Deus, et ámbules in viis
ejus, et custódias cæremónias illíus et 
mandáta atque judícia, et obédias ejus 
império. Et Dóminus elégit te hódie, ut 
sis ei pópulus peculiáris, sicut locútus 
est tibi, et custódias ómnia præcépta 
illíus: et fáciat te excelsiórem cunctis 
géntibus, quas creávit in laudem et 
nomen et glóriam suam: ut sis pópulus 
sanctus Dómini, Dei tui, sicut locútus 
est.