Qui hábitat in adjutório Altíssimi, in 
protectióne Dei cæli commorábitur.
Dicet Dómino: Suscéptor meus es tu et
refúgium meum: Deus meus, sperábo 
in eum. Quóniam ipse liberávit me de 
láqueo venántium, et a verbo áspero. 
Scápulis suis obumbrábit tibi, et sub 
pennis ejus sperábis. Scuto 
circúmdabit te véritas ejus: non timébis 
a timóre noctúrno. A sagítta volánte 
per diem, a negótio perambulánte in 
ténebris, a ruína et dæmónio 
meridiáno. Cadent a látere tuo mille, 
et decem mília a dextris tuis: tibi autem 
non appropinquábit. Quóniam Angelis 
suis mandávit de te, ut custódiant te in 
ómnibus viis tuis. In mánibus portábunt
te, ne umquam offéndas ad lápidem 
pedem tuum, Super áspidem et 
basilíscum ambulábis, et conculcábis 
leónem et dracónem. Quóniam in me 
sperávit, liberábo eum: prótegam eum, 
quóniam cognóvit nomen meum, 
Invocábit me, et ego exáudiam eum: 
cum ipso sum in tribulatióne, Erípiam 
eum et glorificábo eum: longitúdine 
diérum adimplébo eum, et osténdam illi
salutáre meum.