In illo témpore: Ductus est Jesus in 
desértum a Spíritu, ut tentarétur a 
diábolo. Et cum jejunásset quadragínta 
diébus et quadragínta nóctibus, póstea 
esúriit. Et accédens tentátor, dixit ei: Si 
Fílius Dei es, dic ut lápides isti panes 
fiant. Qui respóndens, dixit: Scriptum 
est: Non in solo pane vivit homo, sed in
omni verbo, quod procédit de ore Dei. 
Tunc assúmpsit eum diábolus in 
sanctam civitátem, et státuit eum super
pinnáculum templi, et dixit ei: Si Fílius 
Dei es, mitte te deórsum. Scriptum est 
enim: Quia Angelis suis mandávit de te,
et in mánibus tollent te, ne forte 
offéndas ad lápidem pedem tuum. Ait 
illi Jesus: Rursum scriptum est: Non 
tentábis Dóminum Deum tuum. Iterum 
assúmpsit eum diábolus in montem 
excélsum valde: et osténdit ei ómnia 
regna mundi, et glóriam eórum, et dixit 
ei: Hæc ómnia tibi dabo, si cadens 
adoráveris me. Tunc dicit ei Jesus: 
Vade, Sátana; scriptum est enim: 
Dóminum Deum tuum, adorábis, et illi 
soli sérvies. Tunc relíquit eum diábolus:
et ecce Angeli accessérunt et 
ministrábant ei.