In illo témpore: Dixit Jesus discípulis 
suis: Cum vénerit Fílius hóminis in 
majestáte sua, et omnes Ángeli cum 
eo, tunc sedébit super sedem 
majestátis suæ: et congregabúntur 
ante eum omnes gentes, et separábit 
eos ab ínvicem, sicut pastor ségregat 
oves ab hædis: et státuet oves quidem 
a dextris suis, hædos autem a sinístris. 
Tunc dicet Rex his, qui a dextris ejus 
erunt: Veníte, benedícti Patris mei, 
possidéte parátum vobis regnum a 
constitutióne mundi. Esurívi enim, et 
dedístis mihi manducáre; sitívi, et 
dedístis mihi bíbere; hospes eram, et 
collegístis me; nudus, et cooperuístis 
me; infírmus, et visitástis me; in 
cárcere eram, et venístis ad me. Tunc 
respondébunt ei justi, dicéntes: 
Dómine, quando te vídimus 
esuriéntem, et pávimus te; sitiéntem, et
dedimus tibi potum? quando autem te 
vídimus hóspitem, et collégimus te? aut
nudum, et cooperúimus te? aut quando
te vídimus infírmum, aut in cárcere, et 
vénimus ad te? Et respóndens Rex, 
dicet illis: Amen, dico vobis: quámdiu 
fecístis uni ex his frátribus meis 
mínimis, mihi fecístis. Tunc dicet et his, 
qui a sinístris erunt: Discédite a me, 
maledícti, in ignem ætérnum, qui 
parátus est diábolo et ángelis ejus. 
Esurívi enim, et non dedístis mihi 
manducáre; sitívi, et non dedístis mihi 
potum; hospes eram, et non collegístis 
me; nudus, et non cooperuístis me; 
infírmus et in cárcere, et non visitástis 
me. Tunc respondébunt ei et ipsi, 
dicéntes: Dómine, quando te vídimus 
esuriéntem, aut sitiéntem, aut 
hóspitem, aut nudum, aut infírmum, aut
in cárcere, et non ministrávimus tibi? 
Tunc respondébit illis, dicens: Amen, 
dico vobis: Quámdiu non fecístis uni de
minóribus his, nec mihi fecístis. Et ibunt
hi in supplícium ætérnum: justi autem 
in vitam ætérnam.