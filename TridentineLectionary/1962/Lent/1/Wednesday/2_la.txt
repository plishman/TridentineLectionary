In diébus illis: Dixit Dóminus ad 
Móysen: Ascénde ad me in montem, et 
esto ibi: dabóque tibi tábulas lapídeas, 
et legem ac mandáta quæ scripsi: ut 
dóceas fílios Israël. Surrexérunt 
Móyses et Jósue miníster ejus: 
ascendénsque Móyses in montem Dei, 
senióribus ait: Exspectáte hic donec 
revertámur ad vos. Habétis Aaron et 
Hur vobíscum: si quid natum fúerit 
quæstiónis, referétis ad eos. Cumque 
ascendísset Móyses, opéruit nubes 
montem, et habitávit glória Dómini 
super Sinai, tegens illum nube sex 
diébus: séptimo autem die vocávit eum 
de médio calíginis. Erat autem spécies 
glóriæ Dómini, quasi ignis ardens super
vérticem montis, in conspéctu filiórum 
Israël. Ingressúsque Móyses médium 
nébulæ, ascéndit in montem: et fuit ibi 
quadragínta diébus, et quadragínta 
nóctibus.