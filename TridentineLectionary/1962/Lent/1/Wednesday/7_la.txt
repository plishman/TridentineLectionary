In illo témpore: Respondérunt Jesu 
quidam de scribis et pharisǽis, 
dicéntes: Magíster, vólumus a te 
signum vidére. Qui respóndens, ait illis:
Generátio mala et adúltera signum 
quærit: et signum non dábitur ei, nisi 
signum Jonæ Prophétæ. Sicut enim fuit
Jonas in ventre ceti tribus diébus et 
tribus nóctibus: sic erit Fílius hóminis in
corde terræ tribus diébus et tribus 
nóctibus. Viri Ninivítæ surgent in iudício
cum generatióne ista, et condemnábunt
eam: quia pœniténtiam egérunt in 
prædicatióne Jonæ. Et ecce plus quam
Jonas hic. Regína Austri surget in 
judício cum generatióne ista, et 
condemnábit eam: quia venit a fínibus 
terræ audire sapiéntiam Salomónis. Et 
ecce plus quam Sálomon hic. Cum 
autem immúndus spíritus exíerit ab 
hómine, ámbulat per loca árida, 
quærens réquiem, et non invénit. Tunc 
dicit: Revértar in domum meam, unde 
exívi. Et véniens invénit eam vacántem,
scopis mundátam, et ornátam. Tunc 
vadit, et assúmit septem álios spíritus 
secum nequióres se, et intrántes 
hábitant ibi: et fiunt novíssima hóminis 
illíus pejóra prióribus. Sic erit et 
generatióni huic péssimæ. Adhuc eo 
loquénte ad turbas, ecce, Mater ejus et 
fratres stabant foris, quæréntes loqui 
ei. Dixit autem ei quidam: Ecce, mater 
tua et fratres tui foris stant, quæréntes 
te. At ipse respóndens dicénti sibi, ait: 
Quæ est mater mea, et qui sunt fratres 
mei? Et exténdens manum in 
discípulos suos, dixit: Ecce mater mea 
et fratres mei. Quicúmque enim fécerit 
voluntátem Patris mei, qui in coelis est: 
ipse meus frater et soror et mater est.