In illo témpore: Egréssus Jesus 
secéssit in partes Tyri et Sidónis. Et 
ecce, múlier Chananǽa a fínibus illis 
egréssa clamávit, dicens ei: Miserére 
mei, Dómine, fili David: fília mea male a
dæmónio vexátur. Qui non respóndit ei 
verbum. Et accedéntes discípuli ejus 
rogábant eum, dicéntes: Dimítte eam; 
quia clamat post nos. Ipse autem 
respóndens, ait: Non sum missus nisi 
ad oves, quæ periérunt domus Israël. 
At illa venit, et adorávit eum, dicens: 
Dómine, ádjuva me. Qui respóndens, 
ait: Non est bonum sumere panem 
filiórum, et míttere cánibus. At illa dixit: 
Etiam, Dómine: nam et catélli edunt de 
micis, quæ cadunt de mensa 
dominórum suórum. Tunc respóndens 
Jesus, ait illi: O múlier, magna est fides 
tua: fiat tibi, sicut vis. Et sanáta est fília 
ejus ex illa hora.