In diébus illis: Congregáti sunt 
Babylónii ad regem, et dixérunt ei: 
Trade nobis Daniélem, qui Bel destrúxit
et dracónem interfécit, alioquin 
interficiémus te et domum tuam. Vidit 
ergo rex, quod irrúerent in eum 
veheménter: et necessitáte compúlsus 
trádidit eis Daniélem. Qui misérunt eum
in lacum leónum, et erat ibi diébus sex. 
Porro in lacu erant leónes septem, et 
dabántur eis duo córpora cotídie et 
duæ oves: et tunc non data sunt eis, ut 
devorárent Daniélem. Erat autem 
Hábacuc prophéta in Judǽa, et ipse 
cóxerat pulméntum, et intríverat panes 
in alvéolo: et ibat in campum, ut ferret 
messóribus. Dixítque Ángelus Dómini 
ad Hábacuc: Fer prándium, quod 
habes, in Babylónem Daniéli, qui est in 
lacu leónum. Et dixit Hábacuc: Dómine,
Babylónem non vidi, et lacum néscio. 
Et apprehéndit eum Ángelus Dómini in 
vértice ejus, et portávit eum capíllo 
cápitis sui, posuítque eum in Babylóne 
supra lacum in ímpetu spíritus sui. Et 
clamávit Hábacuc, dicens: Dániel, 
serve Dei, tolle prándium, quod misit 
tibi Deus. Et ait Dániel: Recordátus es 
mei, Deus, et non dereliquísti diligéntes
te. Surgénsque Dániel comédit. Porro 
Ángelus Dómini restítuit Hábacuc 
conféstim in loco suo. Venit ergo rex 
die séptimo, ut lugéret Daniélem: et 
venit ad lacum et introspéxit, et ecce 
Dániel sedens in médio leónum. Et 
exclamávit voce magna rex, dicens: 
Magnus es, Dómine, Deus Daniélis. Et 
extráxit eum de lacu leónum. Porro 
illos, qui perditiónis ejus causa fúerant, 
intromísit in lacum, et devoráti sunt in 
moménto coram eo. Tunc rex ait: 
Páveant omnes habitántes in univérsa 
terra Deum Daniélis: quia ipse est 
salvátor, fáciens signa et mirabília in 
terra: qui liberávit Daniélem de lacu 
leónum.