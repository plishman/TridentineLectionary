In illo témpore: Collegérunt pontífices 
et pharisǽi concílium advérsus Jesum, 
et dicébant: Quid fácimus, quia hic 
homo multa signa facit? Si dimíttimus 
eum sic, omnes credent in eum: et 
vénient Románi, et tollent nostrum 
locum et gentem. Unus autem ex ipsis, 
Cáiphas nómine, cum esset póntifex 
anni illíus, dixit eis: Vos nescítis 
quidquam, nec cogitátis, quia expédit 
vobis, ut unus moriátur homo pro 
pópulo, et non tota gens péreat. Hoc 
autem a semetípso non dixit: sed cum 
esset póntifex anni illíus, prophetávit, 
quod Jesus moritúrus erat pro gente, et
non tantum pro gente, sed ut fílios Dei, 
qui erant dispérsi, congregáret in 
unum. Ab illo ergo die cogitavérunt, ut 
interfícerent eum. Jesus ergo iam non 
in palam ambulábat apud Iudaeos: sed 
ábiit in regiónem juxta desértum, in 
civitátem, quæ dícitur Ephrem, et ibi 
morabátur cum discípulis suis.