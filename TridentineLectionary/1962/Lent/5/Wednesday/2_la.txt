In diébus illis: Locútus est Dóminus ad 
Móysen, dicens: Lóquere ad omnem 
coetum filiórum Israël, et dices ad eos: 
Ego Dóminus, Deus vester. Non 
faciétis furtum. Non mentiémini, nec 
decípiet unusquísque próximum suum.
Non perjurábis in nómine meo, nec 
póllues nomen Dei ;ui. Ego Dóminus. 
Non fácies calúmniam próximo tuo: 
nec vi ópprimes eum. Non morábitur 
opus mercennárii tui apud te usque 
mane. Non maledíces surdo, nec 
coram cæco pones offendículum: sed 
timébis Dóminum, Deum tuum, quia 
ego sum Dóminus. Non fácies quod 
iníquum est, nec injúste judicábis. Non
consíderes persónam páuperis, nec 
honóres vultum poténtis. Juste júdica 
próximo tuo. Non eris criminátor, nec 
susúrro in pópulo. Non stabis contra 
sánguinem próximi tui. Ego Dóminus. 
Non óderis fratrem tuum in corde tuo, 
sed públice árgue eum, ne hábeas 
super illo peccátum. Non quæras 
ultiónem, nec memor eris injúriae 
cívium tuórum. Díliges amícum tuum 
sicut teípsum. Ego Dóminus. Leges 
meas custodíte. Ego enim sum 
Dóminus, Deus vester.