In illo témpore: Cogitavérunt príncipes 
sacerdótum, ut et Lázarum 
interfícerent: quia multi propter illum 
abíbant ex Judǽis, et credébant in 
Jesum. In crastínum autem turba 
multa, quæ vénerat ad diem festum, 
cum audíssent, quia venit Jesus 
Jerosólymam, accepérunt ramos 
palmárum, et processérunt óbviam ei, 
et clamábant: Hosánna, benedíctus, 
qui venit in nómine Dómini, Rex Israël.
Et invénit Jesus aséllum, et sedit 
super eum, sicut scriptum est: Noli 
timére, fília Sion: ecce, Rex tuus venit 
sedens super pullum ásinæ. Hæc non 
cognovérunt discípuli ejus primum: 
sed quando glorificátus est Jesus, 
tunc recordáti sunt, quia hæc erant 
scripta de eo: et hæc fecérunt ei. 
Testimónium ergo perhibébat turba, 
quæ erat cum eo, quando Lázarum 
vocávit de monuménto, et suscitávit 
eum a mórtuis. Proptérea et óbviam 
venit ei turba: quia audiérunt eum 
fecísse hoc signum. Pharisǽi ergo 
dixérunt ad semetípsos: Vidétis, quia 
nihil profícimus? Ecce, mundus totus 
post eum ábiit. Erant autem quidam 
gentíles ex his, qui ascénderant, ut 
adorárent in die festo. Hi ergo 
accessérunt ad Philíppum, qui erat a 
Bethsáida Galilǽæ: et rogábant eum, 
dicéntes: Dómine, vólumus Jesum 
vidére. Venit Philíppus, et dicit 
Andréæ: Andréas rursum et Philíppus 
dixérunt Jesu. Jesus autem respóndit 
eis, dicens: Venit hora, ut clarificétur 
Fílius hóminis. Amen, amen, dico 
vobis, nisi granum fruménti cadens in 
terram mórtuum fúerit, ipsum solum 
manet: si autem mórtuum fúerit, 
multum fructum affert. Qui amat 
ánimam suam, perdet eam: et qui odit 
ánimam suam in hoc mundo, in vitam 
ætérnam custódit eam. Si quis mihi 
minístrat, me sequátur: et ubi sum 
ego, illic et miníster meus erit. Si quis 
mihi ministráverit, honorificábit eum 
Pater meus. Nunc anima mea turbáta 
est. Et quid dicam? Pater, salvífica me
ex hac hora. Sed proptérea veni in 
horam hanc. Pater, clarífica nomen 
tuum. Venit ergo vox de coelo: Et 
clarificávi, et íterum clarificábo. Turba 
ergo, quæ stabat et audíerat, dicebat 
tonítruum esse factum. Alii dicébant: 
Angelus ei locútus est. Respóndit 
Jesus et dixit: Non propter me hæc 
vox venit, sed propter vos. Nunc 
judícium est mundi, nunc princeps 
hujus mundi ejiciétur foras. Et ego si 
exaltátus fúero a terra, ómnia traham 
ad meípsum. (Hoc autem dicebat, 
signíficans, qua morte esset 
moritúrus.) Respóndit ei turba: Nos 
audívimus ex lege, quia Christus 
manet in ætérnum, et quómodo tu 
dicis: Oportet exaltári Fílium hominis? 
Quis est iste Fílius hominis? Dixit ergo 
eis Jesus: Adhuc módicum lumen in 
vobis est. Ambuláte, dum lucem 
habétis, ut non vos ténebræ 
comprehéndant: et qui ámbulat in 
ténebris, nescit, quo vadat. Dum lucem
habétis, crédite in lucem: ut fílii lucis 
sitis. Hæc locútus est Jesus: et ábiit, 
et abscóndit se ab eis.