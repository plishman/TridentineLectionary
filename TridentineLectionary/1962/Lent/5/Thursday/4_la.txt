In illo témpore: Rogábat Jesum quidam
de pharisǽis, ut manducáret cum illo. 
Et ingréssus domum pharisǽi, 
discúbuit. Et ecce múlier, quæ erat in 
civitáte peccátrix, ut cognóvit, quod 
accubuísset in domo pharisǽi, áttulit 
alabástrum unguénti: et stans retro 
secus pedes ejus, lácrimis coepit rigáre
pedes ejus, et capíllis cápitis sui 
tergébat, et osculabátur pedes ejus, et 
unguénto ungébat. Videns autem 
pharisǽus, qui vocáverat eum, ait intra 
se, dicens: Hic si esset Prophéta, sciret
útique, quæ et qualis est múlier, quæ 
tangit eum: quia peccátrix est. Et 
resóndens Jesus, dixit ad illum: Simon, 
hábeo tibi áliquid dícere. At ille ait: 
Magíster, dic. Duo debitóres erant 
cuidam fæneratóri: unus debébat 
denários quingéntos, et álius 
quinquagínta. Non habéntibus illis, 
unde rédderent, donávit utrísque. Quis 
ergo eum plus díligit? Respóndens 
Simon, dixit: Ǽstimo, quia is, cui plus 
donávit. At ille dixit ei: Recte judicásti. 
Et convérsus ad mulíerem, dixit Simóni:
Vides hanc mulíierem? Intrávi in 
domum tuam, aquam pédibus meis non
dedísti: hæc autem lácrimis rigávit 
pedes meos et capíllis suis tersit. 
Ósculum mihi non dedísti: hæc autem, 
ex quo intrávit, non cessávit osculári 
pedes meos. Óleo caput meum non 
unxísti: hæc autem unguénto unxit 
pedes meos. Propter quod dico tibi: 
Remittúntur ei peccáta multa, quóniam 
diléxit multum. Cui autem minus 
dimíttitur, minus díligit. Dixit autem ad 
illam: Remittúntur tibi peccáta. Et 
coepérunt, qui simul accumbébant, 
dícere intra se: Quis est hic, qui étiam 
peccáta dimíttit? Dixit autem ad 
mulíerem: Fides tua te salvam fecit: 
vade in pace.