In diébus illis: Orávit Azarías Dóminum,
dicens: Dómine, Deus noster: ne, 
quǽsumus, tradas nos in perpétuum 
propter nomen tuum, et ne díssipes 
testaméntum tuum: neque áuferas 
misericórdiam tuam a nobis propter 
Ábraham diléctum tuum, et Isaac 
servum tuum, et Israël sanctum tuum: 
quibus locútus es, póllicens, quod 
multiplicáres semen eórum sicut stellas
cæli et sicut arénam, quæ est in lítore 
maris: quia, Dómine, imminúti sumus 
plus quam omnes gentes, sumúsque 
húmiles in univérsa terra hódie propter 
peccáta nostra. Et non est in témpore 
hoc princeps, et dux, et prophéta, 
neque holocáustum, neque sacrifícium,
neque oblátio, neque incénsum, neque 
locus primitiárum coram te, ut 
póssimus inveníre misericórdiam tuam:
sed in ánimo contríto et spíritu 
humilitátis suscipiámur. Sicut in 
holocáusto aríetum et taurórum, et 
sicut in mílibus agnórum pínguium: sic 
fiat sacrifícium nostrum in conspéctu 
tuo hódie, ut pláceat tibi: quóniam non 
est confúsio confidéntibus in te. Et 
nunc séquimur te in toto corde, et 
timémus te, et quærimus fáciem tuam. 
Ne confúndas nos: sed fac nobíscum 
juxta mansuetúdinem tuam et 
secúndum multitúdinem misericórdiæ 
tuæ. Et érue nos in mirabílibus tuis, et 
da glóriam nómini tuo, Dómine: et 
confundántur omnes, qui osténdunt 
servis tuis mala, confundántur in omni 
poténtia tua: et robur eórum conterátur:
et sciant, quia tu es Dóminus, Deus 
solus, et gloriósus super orbem 
terrárum, Dómine, Deus noster.