Inchoáta jejunia, quǽsumus, Dómine, 
benígno favore proséquere: ut 
observántiam, quam corporáliter 
exhibémus, méntibus etiam sincéris 
exercére valeámus. Per Dóminum 
nostrum Jesum Christum, Fílium tuum, 
qui tecum vivit et regnat in unitáte 
Spíritus Sancti, Deus, per ómnia 
sǽcula sæculórum.

Deus, qui beátum Joánnem, tuo amóre
succénsum, inter flammas innóxium 
incédere fecísti, et per eum
Ecclésiam tuam nova prole fœcundásti:
præsta, ipsíus suffragántibus méritis; 
ut igne caritátis tuæ vitia nostra 
curéntur, et remédia nobis ætérna 
provéniant. Per Dóminum nostrum 
Jesum Christum, Fílium tuum, qui 
tecum vivit et regnat in unitáte Spíritus 
Sancti, Deus, per ómnia sǽcula 
sæculórum.