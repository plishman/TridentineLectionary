Hæc dicit Dóminus Deus: Si abstúleris 
de médio tui caténam, et desíeris 
exténdere dígitum, et loqui quod non 
prodest. Cum effúderis esuriénti 
ánimam tuam, et ánimam afflíctam 
repléveris, oriétur in ténebris lux tua, et 
ténebræ tuæ erunt sicut merídies. Et 
réquiem tibi dabit Dóminus semper, et 
implébit splendóribus ánimam tuam, et 
ossa tua liberábit, et eris quasi hortus 
irríguus, et sicut fons aquárum, cuius 
non defícient aquæ. Et ædificabúntur in
te desérta sæculórum: fundaménta 
generatiónis et generatiónis suscitábis: 
et vocáberis ædificátor sépium, 
avértens sémitas in quiétem. Si 
avérteris a sábbato pedem tuum, 
fácere voluntátem tuam in die sancto 
meo, et vocáveris sábbatum delicátum,
et sanctum Dómini gloriósum, et 
glorificáveris eum, dum non facis vias 
tuas, et non invénitur volúntas tua, ut 
loquáris sermónem: tunc delectáberis 
super Dómino: et sustóllam te super 
altitúdines terræ, et cibábo te 
hereditáte Iacob, patris tui. Os enim 
Dómini locútum est.