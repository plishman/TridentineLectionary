In illo témpore: Cum introísset Jesus 
Caphárnaum, accéssit ad eum 
centúrio, rogans eum, et dicens: 
Dómine, puer meus jacet in domo 
paralýticus, et male torquétur. Et ait illi 
Jesus: Ego véniam et curábo eum. Et 
respóndens centúrio, ait: Dómine,non 
sum dignus, ut intres sub tectum 
meum: sed tantum dic verbo, et 
sanábitur puer meus. Nam et ego 
homo sum sub potestáte constitútus, 
habens sub me mílites, et dico huic: 
Vade, et vadit; et alii: Veni, et venit; et 
servo meo: Fac hoc, et facit. Audiens 
autem Jesus, mirátus est, et 
sequéntibus se dixit: Amen, dico vobis, 
non invéni tantam fidem in Israël. Dico 
autem vobis, quod multi ab Oriénte et 
Occidénte vénient, et recúmbent cum 
Ábraham et Isaac et Jacob in regno 
cælórum: fílii autem regni eiiciéntur in 
ténebras exterióres: ibi erit fletus et 
stridor déntium. Et dixit Jesus 
centurióni: Vade, et, sicut credidísti, fiat
tibi. Et sanátus est puer in illa hora.