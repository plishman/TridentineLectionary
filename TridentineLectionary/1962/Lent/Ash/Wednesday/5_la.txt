In illo témpore: Dixit Jesus discípulis 
suis: Cum jejunátis, nolíte fíeri, sicut 
hypócritæ, tristes. Extérminant enim 
fácies suas, ut appáreant homínibus 
jejunántes. Amen, dico vobis, quia 
recepérunt mercédem suam. Tu autem,
cum jejúnas, unge caput tuum, et 
fáciem tuam lava, ne videáris 
homínibus jejúnans, sed Patri tuo, qui 
est in abscóndito: et Pater tuus, qui 
videt in abscóndito, reddet tibi. Nolíte 
thesaurizáre vobis thesáuros in terra: 
ubi ærúgo et tínea demólitur: et ubi 
fures effódiunt et furántur. Thesaurizáte
autem vobis thesáuros in cælo: ubi 
neque ærúgo neque tínea demólitur; et
ubi fures non effódiunt nec furántur. Ubi
enim est thesáurus tuus, ibi est et cor 
tuum.