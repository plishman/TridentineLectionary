Caríssime: Píetas ad ómnia útilis est: 
promissiónem habens vitæ, quæ nunc 
est, et futúræ. Fidélis sermo et omni 
acceptióne dignus. In hoc enim 
laborámus et maledícimur, quia 
sperámus in Deum vivum, qui est 
Salvátor ómnium hóminum, maxime 
fidélium. Prǽcipe hæc et doce. Nemo 
adolescéntiam tuam contémnat: sed 
exémplum esto fidélium in verbo, in 
conversatióne, in caritáte, in fide, in 
castitáte. Dum vénio, atténde lectióni, 
exhortatióni et doctrínæ. Noli neglégere
grátiam, quæ in te est, quæ data est 
tibi per prophétiam, cum impositióne 
mánuum presbytérii. Hæc meditáre, in 
his esto: ut proféctus tuus maniféstus 
sit ómnibus. Attende tibi et doctrínæ: 
insta in illis. Hoc enim fáciens, et 
teípsum salvum fácies, et eos qui te 
áudiunt.