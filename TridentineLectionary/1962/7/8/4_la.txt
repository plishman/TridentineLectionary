In illo témpore: Dixit Jesus, discípulis 
suis parábolam hanc: Símile est 
regnum coelórum thesáuro abscóndito 
in agro: quem qui invénit homo, 
abscóndit, et præ gáudio illíus vadit, et 
vendit univérsa quæ habet, et emit 
agrum illum. Íterum símile est regnum 
coelórum hómini negotiatóri, quærénti 
bonas margaritas. Invénta autem una 
pretiósa margaríta, abiit, et véndidit 
ómnia quæ hábuit, et emit eam. Íterum 
símile est regnum coelórum sagénæ 
missæ in mare, et ex omni génere 
píscium congregánti. Quam, cum 
impléta esset, educéntes, et secus 
littus sedéntes, elegérunt bonos in 
vasa, malos autem foras misérunt. Sic 
erit in consummatióne sæculi: exíbunt 
Ángeli, et separábunt malos de médio 
justórum, et mittent eos in camínum 
ignis: ibi erit fletus, et stridor déntium. 
Intellexístis hæc omnia? Dicunt ei: 
Étiam. Ait illis: Ideo omnis scriba 
doctus in regno coelórum, similis est 
hómini patrifamílias, qui profert de 
thesáuro suo nova et vétera.