Caríssime: Est quæstus magnus 
píetas cum sufficiéntia. Nihil enim 
intúlimus in hunc mundum: haud 
dúbium, quod nec auférre quid 
póssumus. Habéntes autem aliménta, 
et quibus tegámur, his conténti simus. 
Nam qui volunt dívites fíeri, incídunt in 
tentatiónem et in láqueum diáboli, et 
desidéria multa inutília et nocíva: quæ 
mergunt hómines in intéritum et 
perditiónem. Radix enim ómnium 
malórum est cupíditas: quam quidam 
appeténtes, erravérunt a fide, et 
inseruérunt se dolóribus multis. Tu 
autem, o homo Dei, hæc fuge: sectáre 
vero justítiam, pietátem, fidem, 
caritátem, patiéntiam, mansuetúdinem.
Certa bonum certámen fídei, 
apprehénde vitam ætérnam.