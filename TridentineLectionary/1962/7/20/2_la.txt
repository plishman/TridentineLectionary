Hæc dicit Dóminus: Frange esuriénti 
panem tuum, et egénos vagósque 
induc in domum tuam: cum víderis 
nudum, operi eum, et carnem tuam ne 
despéxeris. Tunc erúmpet quasi mane 
lumen tuum, et sánitas tua citius 
oriétur, et anteíbit fáciem tuam justítia 
tua, et glória Dómini cólliget te. Tunc 
invocábis, et Dóminus exáudiet: 
clamabis, et dicet: Ecce, adsum; si 
abstúleris de médio tui caténam, et 
desíeris exténdere dígitum, et loqui 
quod non prodest. Cum effúderis 
esuriénti ánimam tuam, et ánimam 
afflíctam repléveris. Oriétur in tenebris 
lux tua, et ténebræ tuæ erunt sicut 
merídies. Et réquiem tibi dabit 
Dóminus semper, et implébit 
splendóribus ánimam tuam, et ossa 
tua liberábit, et eris quasi hortus 
irríguus, et sicut fons aquárum, cujus 
non defícient aquæ.