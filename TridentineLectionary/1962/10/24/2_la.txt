In diébus illis: Dixit Ángelus Ráphaël 
ad Tobíam: Sacraméntum regis 
abscóndere bonum est: ópera autem 
Dei reveláre et confitéri honoríficum 
est. Bona est orátio cum jejúnio, et 
eleemósyna magis quam thesáuros 
auri recóndere: quóniam eleemósyna 
a morte liberat, et ipsa est, quæ purgat
peccáta et facit invenire misericórdiam 
et vitam ætérnam. Qui autem faciunt 
peccátum et iniquitátem, hostes sunt 
ánimæ suæ. Manifésto ergo vobis 
veritátem, et non abscóndam a vobis 
occúltum sermónem. Quando orábas 
cum lácrimis, et sepeliébas mórtuos, et
derelinquébas prándium tuum, et 
mórtuos abscondébas per diem in 
domo tua, et nocte sepeliébas eos, 
ego óbtuli oratiónem tuam Dómino. Et 
quia accéptus eras Deo, necésse fuit, 
ut tentátio probáret te. Et nunc misit 
me Dóminus, ut curárem te, et Saram 
uxórem fílii tui a dæmónio liberárem. 
Ego enim sum Raphaël Ángelus, unus 
ex septem, qui astámus ante 
Dóminum.