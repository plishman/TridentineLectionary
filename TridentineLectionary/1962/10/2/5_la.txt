In illo témpore: Accessérunt discípuli 
ad Jesum, dicéntes: Quis, putas, 
major est in regno cælórum? Et 
ádvocans Jesus parvulum, statuit eum 
in médio eórum et dixit: Amen, dico 
vobis, nisi convérsi fuéritis et efficiámini
sicut párvuli, non intrábitis in regnum 
cælorum. Quicúmque ergo humiliáverit
se sicut párvulus iste, hic est major in 
regno cælórum. Et qui suscéperit 
unum párvulum talem in nómine meo, 
me súscipit. Qui autem 
scandalizáverit unum de pusíllis istis, 
qui in me credunt, expédit ei, ut 
suspendátur mola asinária in collo 
ejus, et demergátur in profúndum 
maris. Væ mundo a scándalis! 
Necésse est enim, ut véniant 
scándala: verúmtamen væ hómini illi, 
per quem scándalum venit! Si autem 
manus tua vel pes tuus scandalízat te, 
abscíde eum et prójice abs te: bonum 
tibi est ad vitam íngredi débilem vel 
cláudum, quam duas manus vel duos 
pedes habéntem mitti in ignem 
ætérnum. Et si óculus tuus scandalízat
te, érue eum et prójice abs te: bonum 
tibi est cum uno óculo in vitam intráre, 
quam duos óculos habéntem mitti in 
gehénnam ignis. Vidéte, ne 
contemnátis unum ex his pusíllis: dico 
enim vobis, quia Ángeli eórum in cælis
semper vident fáciem Patris mei, qui in
cælis est.