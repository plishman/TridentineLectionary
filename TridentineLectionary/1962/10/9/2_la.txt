Habéntes administratiónem juxta quod 
misericórdiam consecúti sumus, non 
defícimus, sed abdicámus occúlta 
dedécóris, non ambulántes in astútia, 
neque adulterántes verbum Dei, sed in
manifestatióne veritátis commendántes
nosmetípsos ad omnem consciéntiam 
hóminum coram Deo. Quod si étiam 
opértum est Evangélium nostrum : in 
iis, qui péreunt, est opértum: in quibus 
Deus hujus sǽculi excæcávit mentes 
infidélium, ut non fúlgeat illis illuminátio
Evangélii glóriæ Christi, qui est imágo 
Dei. Non enim nosmetípsos 
prædicámus, sed Jesum Christum 
Dóminum nostrum: nos autem servos 
vestros per Jesum: quóniam Deus, qui 
dixit de ténebris lucem splendéscere, 
ipse illúxit in córdibus nostris ad 
illuminatiónem sciéntiæ claritátis Dei, 
in fácie Christi Jesu. Omnia enim 
propter vos: ut grátia abúndans, per 
multos in gratiárum actione, abúndet 
in glóriam Dei. Propter quod non 
deficimus: sed licet is, qui foris est, 
noster homo corrumpátur: tamen is, 
qui intus est, renovatur de die in diem. 
Id enim, quod in praesenti est 
momentáneum et leve tribulatiónis 
nostræ, supra modum in sublimitáte 
ætérnum glóriæ pondus operátur in 
nobis, non contemplántibus nobis quæ 
vidéntur, sed quæ non vidéntur. Quæ 
enim vidéntur, temporália sunt: quæ 
autem non vidéntur, ætérna sunt.