Ecce sacérdos magnus, qui in diébus 
suis plácuit Deo, et invéntus est justus: 
et in témpore iracúndiæ factus est 
reconciliátio. Non est invéntus símilis 
illi, qui conservávit legem Excélsi. Ideo 
jurejurándo fecit illum Dóminus 
créscere in plebem suam. 
Benedictiónem ómnium géntium dedit 
illi, et testaméntum suum confirmávit 
super caput ejus. Agnóvit eum in 
benedictiónibus suis: conservávit illi 
misericórdiam suam: et invenit grátiam 
coram óculis Dómini. Magnificávit eum 
in conspéctu regum: et dedit illi 
corónam glóriæ. Státuit illi testaméntum
ætérnum, et dedit illi sacerdótium 
magnum: et beatificávit illum in glória. 
Fungi sacerdótio, et habére laudem in 
nómine ipsíus, et offérre illi incénsum 
dignum in odórem suavitátis.