In illo témpore: Dixit Jesus discípulis 
suis: Vigilate, quia nescítis, qua hora 
Dóminus vester ventúrus sit. Illud 
autem scitóte, quóniam, si sciret 
paterfamílias, qua hora fur ventúrus 
esset, vigiláret útique, et non síneret 
pérfodi domum suam. Ideo et vos 
estóte parati: quia qua nescítis hora 
Fílius hóminis ventúrus est. Quis, 
putas, est fidélis servus et prudens, 
quem constítuit dóminus suus super 
famíliam suam, ut det illis cibum in 
témpore? Beátus ille servus, quem, 
cum vénerit dóminus ejus, invénerit sic
faciéntem. Amen, dico vobis, quóniam 
super ómnia bona sua constítuet eum.