Cum natus esset Jesus in Béthlehem 
Juda in diébus Heródis regis, ecce 
Magi ab Oriénte venérunt 
Jerosólymam, dicéntes: Ubi est qui
natus est rex Judæórum? Vídimus 
enim stellam ejus in Oriénte, et 
vénimus adoráre eum. Aúdiens autem 
Heródes rex, turbátus est, et omnis
Jerosólyma cum illo. Et cóngregans 
omnes príncipes sacerdótum et 
scribas pópuli, sciscitabátur ab eis, ubi
Christus nascerétur. At illi dixérunt ei: In
Béthlehem Judæ: sic enim scriptum est
per Prophétam: Et tu Béthlehem terra 
Juda, nequáquam mínima es in
princípibus Juda: ex te enim éxiet dux, 
qui regat pópulum meum Israël. Tunc 
Heródes, clam vocátis Magis, 
diligénter dídicit ab eis tempus stellæ,
quæ appáruit eis: et mittens illos in 
Béthlehem, dixit: Ite, et interrogate 
diligénter de púero: et cum invenéritis, 
renuntiáte mihi, ut et ego véniens 
adórem eum. Qui cum audíssent 
regem, abiérunt. Et ecce stella, quam
víderant in Oriénte, antecedébat eos, 
usque dum véniens staret supra, ubi 
erat puer. Vidéntes autem stellam, 
gavísi sunt gáudio magno valde. Et 
intrántes domum, invenérunt púerum
cum María matre ejus, (hic 
genuflectitur) et procidéntes 
adoravérunt eum. Et apértis thesáuris 
suis obtulérunt ei múnera, aurum, 
thus, et myrrham. Et respónso accépto
in somnis ne redírent ad Heródem, per 
áliam viam revérsi sunt in regiónem 
suam.