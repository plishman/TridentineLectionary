In illo témpore: Dixit Jesus discípulis 
suis: Cum audieritis prǽlia et 
seditiónes, nolíte terréri: opórtet 
primum hæc fíeri, sed nondum statim 
finis. Tunc dicébat illis: Surget gens 
contra gentem, et regnum advérsus 
regnum. Et terræmótus magni erunt per
loca, et pestiléntiæ, et fames, 
terrorésque de cælo, et signa magna 
erunt. Sed ante hæc ómnia iniícient 
vobis manus suas, et persequéntur 
tradéntes in synagógas et custódias, 
trahéntes ad reges et prǽsides propter 
nomen meum: contínget autem vobis in
testimónium. Pónite ergo in córdibus 
vestris non præmeditári, 
quemádmodum respondeátis. Ego 
enim dabo vobis os et sapiéntiam, cui 
non potérunt resístere et contradícere 
omnes adversárii vestri. Tradémini 
autem a paréntibus, et frátribus, et 
cognátis, et amícis, et morte affícient 
ex vobis: et éritis ódio ómnibus propter 
nomen meum: et capíllus de cápite 
vestro non períbit. In patiéntia vestra 
possidébitis ánimas vestras.