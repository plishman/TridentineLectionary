Confitébor tibi, Dómine, Rex, et 
collaudábo te Deum, Salvatórem 
meum. Confitébor nómini tuo: quóniam 
adjútor et protéctor factus es mihi, et 
liberásti corpus meum a perditióne, a 
láqueo línguæ iníquæ et a lábiis 
operántium mendácium, et in 
conspéctu astántium factus es mihi 
adjútor. Et liberasti me secúndum 
multitúdinem misericórdiæ nóminis tui a
rugiéntibus, præparátis ad escam, de 
mánibus quæréntium ánimam meam, 
et de portis tribulatiónum, quæ 
circumdedérunt me: a pressúra 
flammæ, quæ circúmdedit me, et in 
médio ignis non sum æstuáta: de 
altitúdine ventris inféri, et a lingua 
coinquináta, et a verbo mendácii, a 
rege iníquo, et a lingua injústa: laudábit
usque ad mortem ánima mea 
Dóminum: quóniam éruis sustinéntes 
te, et líberas eos de mánibus géntium, 
Dómine, Deus noster.