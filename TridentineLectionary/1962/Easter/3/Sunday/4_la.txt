In illo témpore: Dixit Jesus discípulis 
suis: Módicum, et jam non vidébitis me,
et íterum módicum, et vidébitis me: 
quia vado ad Patrem. Dixérunt ergo ex
discípulis ejus ad ínvicem: Quid est hoc
quod dicit nobis: Módicum, et non 
vidébitis me: et íterum modicum, et 
vidébitis me, et quia vado ad Patrem? 
Dicébant ergo: Quid est hoc, quod dicit,
Módicum? nescímus quid lóquitur. 
Cognóvit autem Jesus, quia volébant 
eum interrogáre, et dixit eis: De hoc 
quǽritis inter vos, quia dixi, Módicum, 
et non vidébitis me: et íterum módicum,
et vidébitis me? Amen, amen dico 
vobis: quia plorábitis, et flébitis vos, 
mundus autem gaudébit: vos autem 
contristabímini, sed tristítia vestra 
vertétur in gáudium. Múlier cum parit, 
tristítiam habet, quia venit hora ejus: 
cum autem pepérerit púerum, jam non 
méminit pressúræ propter gáudium: 
quia natus est homo in mundum. Et vos
ígitur nunc quidem tristítiam habétis, 
íterum autem vidébo vos, et gaudébit 
cor vestrum: et gáudium vestrum nemo
tollet a vobis.