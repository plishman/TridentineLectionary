In illo témpore: Duo ex discípulis
Jesu ibant ipsa die in castéllum, quod 
erat in spátio stadiórum sexagínta ab 
Jerúsalem, nómine Emmaus. Et ipsi 
loquebántur ad ínvicem de his 
ómnibus, quæ accíderant. Et factum 
est, dum fabularéntur et secum 
quærerent: et ipse Jesus 
appropínquans ibat cum illis: óculi 
autem illórum tenebántur, ne eum 
agnóscerent. Et ait ad illos: Qui sunt hi 
sermónes, quos confértis ad ínvicem 
ambulántes, et estis tristes? Et 
respóndens unus, cui nomen 
Cléophas, dixit ei: Tu solus peregrínus 
es in Jerúsalem, et non cognovísti, 
quæ facta sunt in illa his diébus? 
Quibus ille dixit: Quæ? Et dixérunt: De 
Jesu Nazaréno, qui fuit vir Prophéta
potens in ópere et sermóne, coram
Deo et omni pópulo: et quómodo
eum tradidérunt summi sacerdótes
et príncipes nostri in damnatiónem
mortis, et crucifixérunt eum. Nos
autem sperabámus, quia ipse esset
redemptúrus Israël: et nunc super
hæc ómnia tértia dies est hódie,
quod hæc facta sunt. Sed et mulíeres
quædam ex nostris terruérunt nos,
quæ ante lucem fuérunt ad 
monuméntum, et, non invénto córpore
ejus, venérunt, dicéntes se étiam
visiónem Angelórum vidísse, qui dicunt
eum vívere. Et abiérunt quidam
ex nostris ad monuméntum: et ita 
invenérunt, sicut mulíeres dixérunt,
ipsum vero non invenérunt. Et ipse 
dixit ad eos: O stulti et tardi corde ad 
credéndum in ómnibus, quæ locúti sunt
Prophétæ! Nonne hæc opórtuit pati 
Christum, et ita intráre in glóriam 
suam? Et incípiens a Móyse et 
ómnibus Prophétis, interpretabátur illis 
in ómnibus Scriptúris, quæ de ipso 
erant. Et appropinquavérunt castéllo, 
quo ibant: et ipse se finxit lóngius ire. 
Et coëgérunt illum, dicéntes: Mane 
nobiscum, quóniam advesperáscit et 
inclináta est iam dies. Et intrávit cum
illis. Et factum est, dum recúmberet
cum eis, accépit panem, et benedíxit,
ac fregit, et porrigébat illis. Et apérti
sunt óculi eórum, et cognovérunt eum: 
et ipse evánuit ex óculis eórum. Et 
dixérunt ad ínvicem: Nonne cor 
nostrum ardens erat in nobis, dum 
loquerétur in via, et aperíret nobis 
Scriptúras? Et surgéntes eádem hora 
regréssi sunt in Jerúsalem: et 
invenérunt congregátas úndecim, et 
eos, qui cum illis erant, dicéntes: Quod
surréxit Dóminus vere, et appáruit 
Simóni. Et ipsi narrábant, quæ gesta 
erant in via: et quómodo cognovérunt 
eum in fractióne panis.