In diébus illis: Ángelus Dómini locútus 
est ad Philíppum, dicens: Surge et 
vade contra meridiánum ad viam, quæ 
descéndit ab Jerúsalem in Gazam: 
hæc est desérta. Et surgens ábiit. Et 
ecce, vir Ǽthiops eunúchus, potens 
Candácis regínæ Æthíopum, qui erat 
super omnes gazas ejus, vénerat 
adoráre in Jerúsalem: et revertebátur 
sedens super currum suum, legénsque 
Isaíam Prophétam. Dixit autem Spíritus
Philíppo: Accéde et adjúnge te ad 
currum istum. Accúrrens autem 
Philíppus, audívit eum legéntem Isaíam
Prophétam, et dixit: Putásne, intéllegis, 
quæ legis? Qui ait: Et quómodo 
possum, si non áliquis osténderít mihi? 
Rogavítque Philíppum, ut ascénderet et
sedéret secum. Locus autem 
Scriptúræ, quam legébat, erat hic: 
Tamquam ovis ad occisiónem ductus 
est: et sicut agnus coram tondénte se, 
sine voce, sic non apéruit os suum. In 
humilitáte judícium ejus sublátum est. 
Generatiónem ejus quis enarrábit, 
quóniam tollétur de terra vita ejus? 
Respóndens autem eunúchus Philíppo,
dixit: Óbsecro te, de quo Prophéta dicit 
hoc? de se, an de álio áliquo? Apériens
autem Philíppus os suum, et incípiens 
a Scriptúra ista, evangelizávit illi 
Jesum. Et dum irent per viam, venérunt
ad quandam aquam: et ait eunúchus: 
Ecce aqua, quid próhibet me baptizári?
Dixit autem Philíppus: Si credis ex toto 
corde, licet. Et respóndens, ait: Credo, 
Fílium Dei esse Jesum Christum. Et 
jussit stare currum: et descendérunt 
utérque in aquam. Philíppus et 
eunúchus, et baptizávit eum. Cum 
autem ascendíssent de aqua, Spíritus 
Dómini rápuit Philippum, et ámplius 
non vidit eum eunúchus. Ibat autem per
viam suam gaudens. Philíppus autem 
invéntus est in Azóto, et pertránsiens 
evangelizábat civitátibus cunctis - 
donec veniret Cæsaréam - nomen 
Dómini Jesu Christi.