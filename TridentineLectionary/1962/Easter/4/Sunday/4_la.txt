In illo témpore: Dixit Jesus discípulis 
suis: Vado ad eum qui misit me: et 
nemo ex vobis intérrogat me: Quo 
vadis? Sed quia hæc locútus sum 
vobis, tristítia implévit cor vestrum. Sed
ego veritátem dico vobis: éxpedit vobis 
ut ego vadam: si enim non abíero, 
Paráclitus non véniet ad vos: si autem 
abíero, mittam eum ad vos. Et cum 
vénerit ille, árguet mundum de peccáto,
et de justítia, et de judício. De peccáto 
quidem, quia non credidérunt in me: de
justítia vero, quia ad Patrem vado, et 
jam non vidébitis me: de judício autem, 
quia princeps hujus mundi jam 
judicátus est. Adhuc multa hábeo vobis 
dícere: sed non potéstis portáre modo. 
Cum autem vénerit ille Spíritus 
veritátis, docébit vos omnem 
vertitátem: non enim loquétur a 
semetípso: sed quæcúmque áudiet, 
loquétur, et quæ ventura sunt 
annuntiábit vobis: Ille me clarificábit: 
quia de meo accípiet et annuntiábít 
vobis.