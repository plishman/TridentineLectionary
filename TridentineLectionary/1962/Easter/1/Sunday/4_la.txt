In illo témpore: Cum sero esset die illo, 
una sabbatórum, et fores essent 
clausæ, ubi erant discípuli congregáti 
propter metum Judæórum: venit Jesus,
et stetit in médio, et dixit eis: Pax vobis.
Et cum hoc dixísset, osténdit eis manus
et latus. Gavísi sunt ergo discípuli, viso 
Dómino. Dixit ergo eis íterum: Pax 
vobis. Sicut misit me Pater, et ego mitto
vos. Hæc cum dixísset, insufflávit: et 
dixit eis: Accípite Spíritum Sanctum: 
quorum remiséritis peccáta, remittúntur
eis: et quorum retinuéritis, reténta sunt.
Thomas autem unus ex duódecim, qui 
dícitur Dídymus, non erat cum eis, 
quando venit Jesus. Dixérunt ergo ei 
álii discípuli: Vídimus Dóminum. Ille 
autem dixit eis: Nisi vídero in mánibus 
ejus fixúram clavórum, et mittam 
dígitum meum in locum clavórum, et 
mittam manum meam in latus ejus, non
credam. Et post dies octo, íterum erant 
discípuli ejus intus; et Thomas cum eis.
Venit Jesus jánuis clausis et stetit in 
médio, et dixit: Pax vobis. Deínde dicit 
Thomæ: Infer dígitum tuum huc, et vide
manus meas, et affer manum tuam, et 
mitte in latus meum: et noli esse 
incrédulus, sed fidélis. Respóndit 
Thomas, et dixit ei: Dóminus meus et 
Deus meus. Dixit ei Jesus: Quia vidísti 
me, Thoma, credidísti: beáti qui non 
vidérunt, et credidérunt. Multa quidem 
et ália signa fecit Jesus in conspéctu 
discipulórum suórum, quæ non sunt 
scripta in libro hoc. Hæc autem scripta 
sunt ut credátis quia Jesus est Christus
Fílius Dei: et ut credéntes, vitam 
habeátis in nómine ejus.