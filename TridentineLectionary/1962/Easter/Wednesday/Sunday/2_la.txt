In diébus illis: Apériens Petrus os 
suum, dixit: Viri Israëlítæ, et qui timétis 
Deum, audíte. Deus Abraham, et Deus 
Isaac, et Deus Jacob, Deus patrum 
nostrórum glorificávit Fílium suum 
Jesum, quem vos quidem tradidístis, et
negástis ante fáciem Piláti, judicánte 
illo dimítti. Vos autem sanctum, et 
justum negástis, et petístis virum 
homicídam donári vobis: auctórem vero
vitæ interfecístis, quem Deus suscitávit 
a mórtuis, cujus nos testes sumus. Et, 
nunc, fratres, scio quia per ignorántiam 
fecístis, sicut et príncipes vestri. Deus 
autem, quæ prænuntiávit per os 
ómnium Prophetárum, pati Christum 
suum, sic implévit. Pœnitémini ígitur et 
convertímini, ut deleántur peccáta 
vestra.