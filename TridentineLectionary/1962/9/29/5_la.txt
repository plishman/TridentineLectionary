In illo témpore: Accessérunt discípuli ad
Jesum, dicéntes: Quis, putas, major est
in regno cælórum? Et ádvocans Jesus 
párvulum, státuit eum in médio eórum, 
et dixit: Amen, dico vobis, nisi convérsi
fuéritis, et efficiámini sicut párvuli, non 
intrábitis in regnum cælórum. 
Quicúmque ergo humiliáverit se sicut 
párvulus iste, hic est major in regno 
cælórum. Et qui suscéperit unum 
párvulum talem in nómine meo, me 
súscipit. Qui autem scandalizáverit 
unum de pusíllis istis, qui in me 
credunt, expedit eì, ut suspendátur 
mola asinária in collo ejus, et 
demergátur in profúndum maris. Væ 
mundo a scándalis. Necésse est enim 
ut véniant scándala: verúmtamen væ 
hómini illi, per quem scándalum venit. 
Si autem manus tua, vel pes tuus 
scandalízat te, abscíde eum, et prójice 
abs te: bonum tibi est ad vitam ingredi 
débilem, vel claudum, quam duas 
manus, vel duos pedes habéntem mitti 
in ignem ætérnum. Et si óculos tuus 
scandalízat te, érue eum, et prójice abs
te:bonum tibi est cum uno óculo in 
vitam intráre, quam duos óculos 
habéntem mitti in gehénnam ignis. 
Vidéte ne contemnátis unum ex his 
pusíllis: dico enim vobis, quia Angeli 
eórum in cælis semper vident fáciem 
Patris mei, qui in cælis est.