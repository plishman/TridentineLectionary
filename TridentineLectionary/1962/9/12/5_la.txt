In illo témpore: Missus est Angelus 
Gábriel a Deo in civitátem Galilaeæ, cui
nomen Názareth, ad Vírginem 
desponsátam viro, cui nomen erat 
Ioseph, de domo David. et nomen 
Vírginis María. Ei ingréssus Angelus ad
eam, dixit: Ave, grátia plena; Dóminus 
tecum: benedícta tu in muliéribus. Quæ
cum audísset, turbáta est in sermóne 
eius: et cogitábat, qualis esset ista 
salutátio. Et ait Angelus ei: Ne tímeas, 
María, invenísti enim grátiam apud 
Deum: ecce, concípies in útero et 
páries fílium, et vocábis nomen eius 
Iesum. Hic erit magnus, et Fílius 
Altíssimi vocábitur, et dabit illi Dóminus 
Deus sedem David, patris eius: et 
regnábit in domo Iacob in aetérnum, et 
regni eius non erit finis. Dixit autem 
María ad Angelum: Quómodo fiet istud,
quóniam virum non cognósco? Et 
respóndens Angelus, dixit ei: Spíritus 
Sanctus supervéniet in te, et virtus 
Altíssimi obumbrábit tibi. Ideóque et 
quod nascétur ex te Sanctum, 
vocábitur Fílius Dei. Et ecce, Elísabeth,
cognáta tua, et ipsa concépit fílium in 
senectúte sua: et hic mensis sextus est
illi, quæ vocátur stérilis: quia non erit 
impossíbile apud Deum omne verbum. 
Dixit autem María: Ecce ancílla Dómini,
fiat mihi secúndum verbum tuum.