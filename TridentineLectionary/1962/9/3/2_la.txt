Fratres: Fidúciam habúimus in Deo 
nostro loqui ad vos evangélium Dei in 
multa sollicitúdine. Exhortátio enim 
nostra non de erróre neque de 
immundítia neque in dolo; sed sicut 
probáti sumus a Deo ut crederétur 
nobis evangélium, ita lóquimur; non 
quasi homínibus placéntes, sed Deo 
qui probat corda nostra. Neque enim 
aliquándo fúimus in sermóne 
adulatiónis, sicut scitis, neque in 
occasióne avarítiæ, Deus testis est, 
nec quæréntes ab homínibus glóriam 
neque a vobis neque ab áliis. Cum 
possémus vobis óneri esse ut Christi 
apóstoli, sed facti sumus párvuli in 
médio vestrum, tamquam si nutrix 
fóveat fílios suos. Ita desiderántes vos 
cúpide volebámus tradére vobis non 
solum evangélium Dei, sed étiam 
ánimas nostras, quóniam caríssimi 
nobis facti estis.