Primum quidem sermónem feci de 
ómnibus, o Theóphile, quæ cœpit 
Jesus fácere et docére usque in diem, 
qua, præcípiens Apóstolis per Spíritum 
Sanctum, quos elégit, assúmptus est: 
quibus et præbuit seípsum vivum post 
passíónem suam in multis arguméntis, 
per dies quadragínta apparens eis, et 
loquens de regno Dei. Et convéscens, 
præcépit eis, ab Jerosólymis ne 
discéderent, sed expectárent promis-
siónem Patris, quam audístis (inquit) 
per os meum: quia Joánnes quidem 
baptizávit aqua, vos autem 
baptizabímini Spíritu Sancto non post 
multos hos dies. Ígitur qui convénerant,
interrogábant eum, dicéntes: Dómine, 
si in témpore hoc restítues regnum 
Israël? Dixit autem eis: Non est 
vestrum nosse témpora vel moménta, 
quæ Pater pósuit in sua potestáte: sed 
accipiétis virtútem superveniéntis 
Spíritus Sancti in vos, et éritis mihi 
testes in Jerúsalem, et in omni Judǽa, 
et Samaria, et usque ad últimum terræ.
Et cum hæc dixísset, vidéntibus illis, 
elevátus est: et nubes suscépit eum ab 
óculis eórum. Cumque intueréntur in 
cælum eúntem illum, ecce duo viri 
adstitérunt juxta illos in véstibus albis, 
qui et dixérunt: Viri Galilǽi, quid statis 
aspiciéntes in cælum? Hic Jesus, qui 
assúmptus est a vobis in cælum, sic 
véniet, quemádmodum vidístis eum 
eúntem in cælum.